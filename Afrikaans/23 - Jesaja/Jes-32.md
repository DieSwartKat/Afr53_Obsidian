# Jesaja 32

[[Jes-31|← Jesaja 31]] | [[Jesaja]] | [[Jes-33|Jesaja 33 →]]
***

###### v1
Kyk, 'n koning sal regeer in geregtigheid, en die vorste sal heers volgens reg. 
###### v2
En elkeen sal wees soos 'n toevlug teen die wind en 'n skuiling teen die stortreën, soos waterstrome in 'n dor streek, soos die skaduwee van 'n swaar rots in 'n land wat versmag. 
###### v3
Dan sal nie meer verblind wees die oë van die wat sien nie; en die ore van hulle wat hoor, sal luister; 
###### v4
en die hart van die onbedagsames sal leer om te verstaan, en die tong van die hakkelaars sal gou wees om duidelik te spreek; 
###### v5
die dwaas sal nie meer 'n edele genoem word nie, en van die skelm sal nie gesê word dat hy vernaam is nie. 
###### v6
Want 'n dwaas spreek dwaasheid en sy hart bring onheil voort, deur goddeloosheid te bedrywe en dwaling te spreek oor die HERE, deur die begeerte van die hongerige onvervuld te laat en die drank van die dorstige te laat ontbreek. 
###### v7
En die skelm — sy middele is sleg, hy beraam skandelike dade om die ellendiges te ruïneer met leuentaal, ook as die behoeftige spreek wat reg is. 
###### v8
Maar die edele beraam edele dade, en hy hou stand in wat edel is. 
###### v9
Staan op, geruste vroue, hoor my stem! Sorgelose dogters, luister na my woord! 
###### v10
'n Jaar en 'n paar dae — en julle sal sidder, sorgelose dogters! Want dit is gedaan met die druiwe-oes, daar sal geen insameling van vrugte kom nie. 
###### v11
Bewe, geruste vroue! Sidder, sorgelose dogters! Trek julle uit, ontbloot julle en gord rougewade om julle lendene. 
###### v12
Hulle slaan op die bors vanweë die begeerlike velde, vanweë die vrugbare wingerdstok; 
###### v13
vanweë die akkers van my volk wat met dorings en distels opskiet, ja, vanweë al die huise van vreugde van die uitgelate stad. 
###### v14
Want die paleis is verlate, die stadsgewoel is in eensaamheid verander; die Heuwel en die Wagtoring dien as spelonke vir ewig, 'n vreugde vir die wilde-esels, 'n weiveld vir die troppe vee — 
###### v15
totdat oor ons uitgegiet word die Gees uit die hoogte; dan word die woestyn 'n vrugteboord, en die vrugteboord self word vir 'n bos gereken. 
###### v16
En die reg woon in die woestyn, en die geregtigheid hou verblyf in die vrugteboord. 
###### v17
En die werking van die geregtigheid sal vrede wees, en die voortbrengsel van die geregtigheid rus en veiligheid tot in ewigheid. 
###### v18
En my volk sal woon in 'n plek van vrede en in veilige wonings en in plekke van ongestoorde rus. 
###### v19
Maar dit sal hael as die bos inmekaarstort en die stad wegsak in die laagte. 
###### v20
Welgeluksalig is julle wat by alle waters saai, wat die voet van os en esel vry laat loop! 
