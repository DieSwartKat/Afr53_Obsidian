# Sagaria 2

[[Sag-01|← Sagaria 01]] | [[Sagaria]] | [[Sag-03|Sagaria 03 →]]
***

###### v1
En ek het my oë opgehef en gekyk — daar was 'n man met 'n meetsnoer in sy hand. 
###### v2
Toe sê ek: Waar gaan u heen? En hy antwoord my: Om Jerusalem te meet, om te sien wat sy breedte en wat sy lengte is. 
###### v3
En meteens kom die engel wat met my gespreek het, vorentoe; en 'n ander engel het te voorskyn gekom, hom tegemoet, 
###### v4
aan wie hy sê: Loop gou, spreek met hierdie jongman en sê: Jerusalem sal lê soos 'n oop land weens die menigte van mense en vee daar binne-in. 
###### v5
En Ek sal vir hom wees, spreek die HERE, 'n vurige muur rondom en tot heerlikheid daar binne-in. 
###### v6
Op, op, vlug uit die Noordland, spreek die HERE! Want Ek het julle na die vier windstreke van die hemel verstrooi, spreek die HERE. 
###### v7
Op, o Sion, red jouself, jy wat woon by die dogter van Babel! 
###### v8
Want so sê die HERE van die leërskare: Hy het my gestuur agter heerlikheid aan na die nasies wat julle uitgebuit het; want wie julle aanraak, raak sy oogappel aan. 
###### v9
Want kyk, Ek sal my hand oor hulle swaai, sodat hulle 'n buit word vir hulle knegte. Dan sal julle weet dat die HERE van die leërskare my gestuur het. 
###### v10
Jubel, en wees bly, o dogter van Sion! Want kyk, Ek kom om in jou midde te woon, spreek die HERE. 
###### v11
En baie nasies sal hulle in dié dag by die HERE aansluit, en hulle sal My tot 'n volk wees; en Ek sal in jou midde woon. Dan sal jy weet dat die HERE van die leërskare my na jou gestuur het. 
###### v12
En die HERE sal besit neem van Juda as sy erfdeel op die heilige grond en Jerusalem weer verkies. 
###### v13
Swyg alle vlees voor die HERE! Want Hy verhef Hom uit sy heilige woning. 
