# Hebreërs 6

[[Heb-05|← Hebreërs 05]] | [[Hebreërs]] | [[Heb-07|Hebreërs 07 →]]
***

###### v1
Daarom moet ons nie bly by die begin van die prediking aangaande Christus nie, maar na die volmaaktheid voortgaan sonder om weer die fondament te lê van die bekering uit dooie werke en van die geloof in God, 
###### v2
van die leer van die doop en van die handoplegging en van die opstanding van die dode en van die ewige oordeel. 
###### v3
En dit sal ons doen as God dit toelaat. 
###### v4
Want dit is onmoontlik om die wat eenmaal verlig geword het en die hemelse gawe gesmaak en die Heilige Gees deelagtig geword het, 
###### v5
en die goeie woord van God gesmaak het en die kragte van die toekomstige wêreld, 
###### v6
en afvallig geword het — om dié weer tot bekering te vernuwe, omdat hulle ten opsigte van hulleself die Seun van God weer kruisig en openlik tot skande maak. 
###### v7
Want die grond wat die reën indrink wat dikwels daarop val, en nuttige plante voortbring ter wille van hulle vir wie dit ook bewerk word, het deel aan die seën van God. 
###### v8
Maar as dit dorings en distels oplewer, deug dit nie en is naby die vervloeking — die einde daarvan is verbranding. 
###### v9
Maar, geliefdes, ons is aangaande julle van beter dinge oortuig, dinge wat saamhang met die saligheid, al spreek ons ook so. 
###### v10
Want God is nie onregverdig om julle werk te vergeet nie en die liefde-arbeid wat julle betoon het vir sy Naam, omdat julle die heiliges gedien het en nog dien. 
###### v11
Maar ons verlang dat elkeen van julle dieselfde ywer mag toon om te kom tot die volkome sekerheid van die hoop tot die einde toe; 
###### v12
sodat julle nie traag word nie, maar navolgers van hulle wat deur geloof en lankmoedigheid erfgename van die belofte is. 
###### v13
Want toe God aan Abraham die belofte gegee het, het Hy, omdat Hy by geen meerdere kon sweer nie, by Homself gesweer 
###### v14
en gesê: Voorwaar, Ek sal jou ryklik seën en jou grootliks vermeerder. 
###### v15
En so het hy die belofte verkry nadat hy geduldig gewag het. 
###### v16
Want mense sweer by een wat meer is, en die eed van bevestiging is vir hulle die einde van alle teëspraak. 
###### v17
Daarom het God, omdat Hy nog kragtiger aan die erfgename van die belofte die onveranderlikheid van sy raad wou toon, dit met 'n eed gewaarborg; 
###### v18
sodat ons deur twee onveranderlike dinge, waarin dit onmoontlik is dat God sou lieg, kragtige bemoediging kan hê, ons wat ontvlug het, om vas te hou aan die hoop wat voorlê; 
###### v19
en ons het dit as 'n anker van die siel wat veilig en vas is en ingaan tot binnekant die voorhangsel 
###### v20
waar Jesus as voorloper vir ons ingegaan het, Hy wat volgens die orde van Melgisédek 'n hoëpriester geword het vir ewig. 
