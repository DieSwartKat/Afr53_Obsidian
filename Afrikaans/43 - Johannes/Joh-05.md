# Johannes 5

[[Joh-04|← Johannes 04]] | [[Johannes]] | [[Joh-06|Johannes 06 →]]
***

###### v1
Hierna was daar 'n fees van die Jode, en Jesus het opgegaan na Jerusalem. 
###### v2
En daar is in Jerusalem by die Skaapspoort 'n bad met vyf pilaargange wat in Hebreeus Betésda genoem word. 
###### v3
Daarin het 'n groot menigte siekes gelê, blindes en kreupeles en lammes, wat op die roering van die water gewag het. 
###### v4
Want 'n engel het op bepaalde tye in die bad neergedaal en die water geroer. Die een wat dan die eerste ingaan ná die roering van die water, het gesond geword, aan watter siekte hy ook al gely het. 
###### v5
En 'n sekere man was daar, wat agt en dertig jaar aan sy siekte gely het. 
###### v6
Toe Jesus hom sien lê, terwyl Hy geweet het dat hy al 'n lang tyd siek was, sê Hy vir hom: Wil jy gesond word? 
###### v7
Die sieke antwoord Hom: Here, ek het niemand om my in die bad te sit as die water geroer word nie; en onderwyl ek kom, gaan 'n ander een voor my in. 
###### v8
Jesus sê vir hom: Staan op, neem jou bed op en loop. 
###### v9
En dadelik het die man gesond geword en sy bed opgeneem en geloop. En daardie dag was dit sabbat. 
###### v10
Die Jode sê toe vir hom wat genees was: Dit is sabbat; dit is jou nie geoorloof om jou bed te dra nie. 
###### v11
Hy antwoord hulle: Hy wat my gesond gemaak het, Hy het vir my gesê: Neem jou bed op en loop. 
###### v12
Toe vra hulle hom: Wie is die man wat vir jou gesê het: Neem jou bed op en loop? 
###### v13
Maar hy wat gesond geword het, het nie geweet wie dit was nie; want Jesus het Hom verwyder, omdat daar 'n skare op die plek was. 
###### v14
Daarna het Jesus hom in die tempel gekry en vir hom gesê: Kyk, jy het gesond geword; moenie meer sondig nie, sodat daar nie iets ergers met jou gebeur nie. 
###### v15
Die man het gegaan en aan die Jode vertel dat dit Jesus was wat hom gesond gemaak het. 
###### v16
En hieroor het die Jode Jesus vervolg en probeer om Hom dood te maak, omdat Hy dit op die sabbat gedoen het. 
###### v17
En Jesus het hulle geantwoord: My Vader werk tot nou toe, en Ek werk ook. 
###### v18
Hieroor het die Jode toe nog meer probeer om Hom dood te maak, omdat Hy nie alleen die sabbat gebreek het nie, maar ook God sy eie Vader genoem het en Hom met God gelykgestel het. 
###### v19
Jesus het toe geantwoord en vir hulle gesê: Voorwaar, voorwaar Ek sê vir julle, die Seun kan niks uit Homself doen tensy Hy die Vader dit sien doen nie. Want alles wat Hy doen, dit doen die Seun ook net so. 
###### v20
Want die Vader het die Seun lief en toon Hom alles wat Hy self doen. En groter werke as hierdie sal Hy Hom toon, sodat julle verwonderd kan wees. 
###### v21
Want soos die Vader die dode opwek en lewend maak, so maak ook die Seun lewend wie Hy wil. 
###### v22
Want die Vader oordeel ook niemand nie, maar het die hele oordeel aan die Seun gegee, 
###### v23
sodat almal die Seun kan eer net soos hulle die Vader eer. Wie die Seun nie eer nie, eer nie die Vader wat Hom gestuur het nie. 
###### v24
Voorwaar, voorwaar Ek sê vir julle, wie my woord hoor en Hom glo wat My gestuur het, het die ewige lewe en kom nie in die oordeel nie, maar het oorgegaan uit die dood in die lewe. 
###### v25
Voorwaar, voorwaar Ek sê vir julle, daar kom 'n uur, en dit is nou, wanneer die dode die stem van die Seun van God sal hoor; en die wat dit gehoor het, sal lewe. 
###### v26
Want soos die Vader lewe het in Homself, so het Hy aan die Seun ook gegee om lewe in Homself te hê. 
###### v27
En Hy het Hom mag gegee om ook te oordeel, omdat Hy die Seun van die mens is. 
###### v28
Moenie julle hieroor verwonder nie. Want daar kom 'n uur wanneer almal wat in die grafte is, sy stem sal hoor 
###### v29
en sal uitgaan, die wat goed gedoen het, tot die opstanding van die lewe, en die wat kwaad gedoen het, tot die opstanding van die veroordeling. 
###### v30
Ek kan uit Myself niks doen nie. Soos Ek hoor, oordeel Ek; en my oordeel is regverdig, omdat Ek nie my wil soek nie, maar die wil van die Vader wat My gestuur het. 
###### v31
As Ek van Myself getuig, is my getuienis nie waar nie. 
###### v32
Daar is 'n ander Een wat van My getuig, en Ek weet dat die getuienis wat Hy van My getuig, waar is. 
###### v33
Julle het na Johannes gestuur, en hy het vir die waarheid getuig. 
###### v34
Maar Ek neem die getuienis van 'n mens nie aan nie; maar Ek sê dit, dat julle gered kan word. 
###### v35
Hy was die lamp wat brand en skyn, en julle was gewillig om julle vir 'n tyd in sy lig te verbly. 
###### v36
Maar Ek het 'n groter getuienis as dié van Johannes, want die werke wat die Vader My gegee het om te volbring, die werke self wat Ek doen, getuig van My dat die Vader My gestuur het. 
###### v37
En die Vader wat My gestuur het, Hy het van My getuig. Julle het nog nooit sy stem gehoor of sy gedaante gesien nie. 
###### v38
En julle het sy woord nie as iets blywends in julle nie, omdat julle Hom wat Hy gestuur het, nie glo nie. 
###### v39
Julle ondersoek die Skrifte, omdat julle meen dat julle daarin die ewige lewe het; en dit is dié wat van My getuig. 
###### v40
En julle wil nie na My kom om die lewe te hê nie. 
###### v41
Eer neem Ek van die mense nie aan nie. 
###### v42
Maar Ek ken julle, dat julle die liefde van God in julle nie het nie. 
###### v43
Ek het gekom in die Naam van my Vader, en julle neem My nie aan nie. As 'n ander een in sy eie naam kom, hóm sal julle aanneem. 
###### v44
Hoe kan julle glo wat van mekaar eer aanneem, en die eer wat van die enige God kom, soek julle nie? 
###### v45
Moenie dink dat Ek julle by die Vader sal beskuldig nie. Daar is een wat julle beskuldig — Moses op wie julle gehoop het. 
###### v46
Maar as julle Moses geglo het, sou julle My glo, want hy het van My geskrywe. 
###### v47
En as julle sy geskrifte nie glo nie, hoe sal julle my woorde glo? 
