# Johannes 9

[[Joh-08|← Johannes 08]] | [[Johannes]] | [[Joh-10|Johannes 10 →]]
***

###### v1
En toe Hy verbygaan, sien Hy 'n man wat blind was van sy geboorte af. 
###### v2
En sy dissipels vra Hom en sê: Rabbi, wie het gesondig, hierdie man of sy ouers, dat hy blind gebore is? 
###### v3
Jesus antwoord: Hy het nie gesondig nie, en sy ouers ook nie; maar die werke van God moet in hom openbaar word. 
###### v4
Ek moet die werke doen van Hom wat My gestuur het, so lank as dit dag is; die nag kom wanneer niemand kan werk nie. 
###### v5
So lank as Ek in die wêreld is, is Ek die lig van die wêreld. 
###### v6
En toe Hy dit gesê het, spuug Hy op die grond en maak klei van die spuug en smeer die klei aan die oë van die blinde man 
###### v7
en sê vir hom: Gaan was jou in die badwater Silóam, wat vertaal word: Uitgestuur. En hy het gegaan en hom gewas; en hy het siende teruggekom. 
###### v8
Die bure dan en die wat hom vroeër gesien het dat hy blind was, sê toe: Is hy nie die een wat gesit en bedel het nie? 
###### v9
Ander sê: Dit is hy. Ander weer: Hy lyk na hom. Hy antwoord: Dit is ek. 
###### v10
Hulle sê vir hom: Hoe is jou oë geopen? 
###### v11
Hy antwoord en sê: Die man wat Jesus genoem word, het klei gemaak en op my oë gesmeer en vir my gesê: Gaan na die badwater Silóam en was jou. En ek het gegaan en my gewas en ek sien. 
###### v12
En hulle sê vir hom: Waar is Hy? Hy antwoord: Ek weet nie. 
###### v13
Hulle bring hom na die Fariseërs — die man wat vroeër blind was. 
###### v14
En dit was sabbat toe Jesus die klei gemaak en sy oë geopen het. 
###### v15
Die Fariseërs vra hom toe weer hoe hy siende geword het. En hy antwoord hulle: Hy het klei op my oë gesit, en ek het my gewas en ek sien. 
###### v16
En sommige van die Fariseërs sê: Hierdie man kom nie van God nie, omdat Hy die sabbat nie hou nie. Ander sê: Hoe kan 'n sondige mens sulke tekens doen? En daar was verdeeldheid onder hulle. 
###### v17
Weer sê hulle vir die blinde man: Jy, wat sê jy van Hom, aangesien Hy jou oë geopen het? En hy antwoord: Hy is 'n profeet. 
###### v18
En die Jode het dit nie van hom geglo dat hy blind was en siende geword het nie, totdat hulle die ouers geroep het van hom wat siende geword het. 
###### v19
En hulle vra hul en sê: Is dit julle seun van wie julle sê dat hy blind gebore is? Hoe sien hy dan nou? 
###### v20
Sy ouers antwoord hulle en sê: Ons weet dat hy ons seun is en dat hy blind gebore is; 
###### v21
maar hoe hy nou sien, weet ons nie; of wie sy oë geopen het, weet ons nie. Hy is self oud genoeg, vra hom; hy sal vir homself praat. 
###### v22
Dit het sy ouers gesê omdat hulle bang was vir die Jode; want die Jode het al ooreengekom dat as iemand Hom as die Christus bely, hy uit die sinagoge geban sou word. 
###### v23
Daarom het sy ouers gesê: Hy is oud genoeg, vra hom. 
###### v24
Hulle roep toe vir die tweede keer die man wat blind was, en sê vir hom: Gee aan God die eer; ons weet dat hierdie man 'n sondaar is. 
###### v25
En hy antwoord en sê: Of Hy 'n sondaar is, weet ek nie. Een ding weet ek: dat ek blind was en nou sien. 
###### v26
En hulle sê weer vir hom: Wat het Hy vir jou gedoen? Hoe het Hy jou oë geopen? 
###### v27
Hy antwoord hulle: Ek het julle dit alreeds gesê, en julle het nie geluister nie. Waarom wil julle dit weer hoor? Julle wil tog nie ook sy dissipels word nie? 
###### v28
Hulle skel hom toe uit en sê: Jy is 'n dissipel van daardie man, maar ons is dissipels van Moses. 
###### v29
Ons weet dat God met Moses gespreek het; maar wat Hom betref, ons weet nie van waar Hy is nie. 
###### v30
Die man antwoord en sê vir hulle: Hierin is tog iets wonderliks dat julle nie weet van waar Hy is nie, en Hy het my oë geopen! 
###### v31
En ons weet dat God nie sondaars verhoor nie; maar as iemand godvresend is en sy wil doen, dié verhoor Hy. 
###### v32
Van ouds af is dit nie gehoor dat iemand die oë van 'n blindgebore mens geopen het nie. 
###### v33
As Hy nie van God was nie, sou Hy niks kan doen nie. 
###### v34
Hulle antwoord en sê vir hom: Jy is heeltemal in sondes gebore, en leer jy ons? En hulle het hom uitgeban. 
###### v35
Jesus het gehoor dat hulle hom uitgeban het; en toe Hy hom kry, sê Hy vir hom: Glo jy in die Seun van God? 
###### v36
Hy antwoord en sê: Wie is Hy, Here, dat ek in Hom kan glo? 
###### v37
En Jesus sê vir hom: Jy het Hom gesien; en Hy wat met jou spreek, dit is Hy. 
###### v38
Toe sê hy: Ek glo, Here! En hy het Hom aanbid. 
###### v39
En Jesus sê: Tot 'n oordeel het Ek in hierdie wêreld gekom, sodat die wat nie sien nie, mag sien, en die wat sien, blind mag word. 
###### v40
En dié van die Fariseërs wat by Hom was, het dit gehoor en vir Hom gesê: Is ons dan ook blind? 
###### v41
Jesus antwoord hulle: As julle blind was, sou julle geen sonde hê nie; maar nou sê julle: Ons sien! Daarom bly julle sonde. 
