# Johannes 3

[[Joh-02|← Johannes 02]] | [[Johannes]] | [[Joh-04|Johannes 04 →]]
***

###### v1
En daar was 'n man uit die Fariseërs met die naam van Nikodémus, 'n owerste van die Jode. 
###### v2
Hy het in die nag na Jesus gekom en vir Hom gesê: Rabbi, ons weet dat U 'n leraar is wat van God gekom het, want niemand kan hierdie tekens doen wat U doen as God nie met hom is nie. 
###### v3
Jesus antwoord en sê vir hom: Voorwaar, voorwaar Ek sê vir jou, as iemand nie weer gebore word nie, kan hy die koninkryk van God nie sien nie. 
###### v4
Nikodémus sê vir Hom: Hoe kan 'n mens as hy oud is, gebore word? Hy kan tog nie 'n tweede keer in die skoot van sy moeder ingaan en gebore word nie? 
###### v5
Jesus antwoord: Voorwaar, voorwaar Ek sê vir jou, as iemand nie gebore word uit water en Gees nie, kan hy in die koninkryk van God nie ingaan nie. 
###### v6
Wat uit die vlees gebore is, is vlees; en wat uit die Gees gebore is, is gees. 
###### v7
Moenie jou verwonder dat Ek vir jou gesê het, julle moet weer gebore word nie. 
###### v8
Die wind waai waar hy wil, en jy hoor sy geluid, maar jy weet nie vanwaar hy kom en waarheen hy gaan nie. So is elkeen wat uit die Gees gebore is. 
###### v9
Nikodémus antwoord en sê vir Hom: Hoe kan hierdie dinge gebeur? 
###### v10
Jesus antwoord en sê vir hom: Jy is die leraar van Israel en jy weet hierdie dinge nie? 
###### v11
Voorwaar, voorwaar Ek sê vir jou, ons spreek wat ons weet en ons getuig van wat ons gesien het, en julle neem ons getuienis nie aan nie. 
###### v12
As Ek julle van die aardse dinge vertel en julle nie glo nie, hoe sal julle glo as Ek julle van die hemelse vertel? 
###### v13
En niemand het opgevaar in die hemel nie, behalwe Hy wat uit die hemel neergedaal het, naamlik die Seun van die mens wat in die hemel is. 
###### v14
En soos Moses die slang in die woestyn verhoog het, so moet die Seun van die mens verhoog word, 
###### v15
sodat elkeen wat in Hom glo, nie verlore mag gaan nie, maar die ewige lewe kan hê. 
###### v16
Want so lief het God die wêreld gehad, dat Hy sy eniggebore Seun gegee het, sodat elkeen wat in Hom glo, nie verlore mag gaan nie, maar die ewige lewe kan hê. 
###### v17
Want God het sy Seun in die wêreld gestuur nie om die wêreld te veroordeel nie, maar dat die wêreld deur Hom gered kan word. 
###### v18
Hy wat in Hom glo, word nie veroordeel nie; maar hy wat nie glo nie, is alreeds veroordeel omdat hy nie geglo het in die Naam van die eniggebore Seun van God nie. 
###### v19
En dit is die oordeel: dat die lig in die wêreld gekom het, en die mense het die duisternis liewer gehad as die lig; want hulle werke was boos. 
###### v20
Want elkeen wat kwaad doen, haat die lig en kom nie na die lig nie, dat sy werke nie bestraf mag word nie. 
###### v21
Maar hy wat die waarheid doen, kom na die lig, sodat sy werke openbaar kan word, dat hulle in God gedoen is. 
###### v22
Hierna het Jesus en sy dissipels na die land van Judéa gegaan, en Hy het daar met hulle vertoef en gedoop. 
###### v23
En Johannes was ook besig om te doop in Enon naby Salim, omdat daar baie water was. En die mense het daar gekom en is gedoop. 
###### v24
Want Johannes was nog nie in die gevangenis gewerp nie. 
###### v25
Daar het toe van die kant van die dissipels van Johannes 'n redenasie met die Jode ontstaan oor die reiniging. 
###### v26
En hulle het na Johannes gekom en vir hom gesê: Rabbi, Hy wat saam met u oorkant die Jordaan was, van wie u getuig het, kyk, Hy doop, en almal gaan na Hom toe. 
###### v27
Johannes antwoord en sê: 'n Mens kan niks aanneem as dit hom nie uit die hemel gegee is nie. 
###### v28
Julle is self my getuies dat ek gesê het: Ek is nie die Christus nie; maar dat ek voor Hom uitgestuur is. 
###### v29
Hy wat die bruid het, is die bruidegom; maar die vriend van die bruidegom wat na hom staan en luister, verbly hom baie oor die stem van die bruidegom. So is dan hierdie blydskap van my volkome. 
###### v30
Hy moet meer word, maar ek minder. 
###### v31
Hy wat van bo kom, is bo almal; hy wat uit die aarde is, is uit die aarde en praat uit die aarde. Hy wat uit die hemel kom, is bo almal. 
###### v32
En wat Hy gesien en gehoor het, dit getuig Hy; en niemand neem sy getuienis aan nie. 
###### v33
Wie sy getuienis aangeneem het, het sy seël daarop gesit dat God waaragtig is. 
###### v34
Want Hy wat God gestuur het, spreek die woorde van God; want God gee Hom die Gees nie met mate nie. 
###### v35
Die Vader het die Seun lief en het alles in sy hand gegee. 
###### v36
Hy wat in die Seun glo, het die ewige lewe; maar hy wat die Seun ongehoorsaam is, sal die lewe nie sien nie, maar die toorn van God bly op hom. 
