# Kolossense 1

[[Kolossense]] | [[Kol-02|Kolossense 02 →]]
***

###### v1
Paulus, 'n apostel van Jesus Christus deur die wil van God, en die broeder Timótheüs, 
###### v2
aan die heilige en gelowige broeders in Christus wat in Kolosse is: Genade vir julle en vrede van God onse Vader en die Here Jesus Christus! 
###### v3
Ons dank die God en Vader van onse Here Jesus Christus altyd as ons vir julle bid, 
###### v4
omdat ons gehoor het van julle geloof in Christus Jesus en julle liefde tot al die heiliges, 
###### v5
vanweë die hoop wat vir julle weggelê is in die hemele, waarvan julle vroeër gehoor het deur die woord van die waarheid van die evangelie, 
###### v6
wat julle sowel as die hele wêreld bereik het; en dit dra vrug, net soos onder julle ook, van die dag af dat julle dit gehoor het en die genade van God in waarheid leer ken het; 
###### v7
soos julle ook geleer het van Épafras, ons geliefde mededienskneg, wat 'n getroue dienaar van Christus vir julle is, 
###### v8
wat ook julle liefde in die Gees aan ons te kenne gegee het. 
###### v9
Daarom hou ons ook nie op nie, van die dag af dat ons dit gehoor het, om vir julle te bid en te vra dat julle vervul mag word met die kennis van sy wil in alle wysheid en geestelike insig, 
###### v10
sodat julle waardiglik voor die Here mag wandel om Hom in alles te behaag en julle in elke goeie werk vrug mag dra en in die kennis van God mag groei, 
###### v11
en met alle krag bekragtig word volgens die mag van sy heerlikheid tot alle lydsaamheid en lankmoedigheid met blydskap, 
###### v12
en die Vader mag dank wat ons bekwaam gemaak het om deel te hê aan die erfdeel van die heiliges in die lig — 
###### v13
Hy wat ons verlos het uit die mag van die duisternis en oorgebring het in die koninkryk van die Seun van sy liefde, 
###### v14
in wie ons die verlossing het deur sy bloed, naamlik die vergifnis van die sondes. 
###### v15
Hy is die Beeld van die onsienlike God, die Eersgeborene van die hele skepping; 
###### v16
want in Hom is alle dinge geskape wat in die hemele en op die aarde is, wat sienlik en onsienlik is, trone sowel as heerskappye en owerhede en magte — alle dinge is deur Hom en tot Hom geskape. 
###### v17
En Hy is voor alle dinge, en in Hom hou alle dinge stand. 
###### v18
En Hy is die Hoof van die liggaam, naamlik die gemeente; Hy wat die begin is, die Eersgeborene uit die dode, sodat Hy in alles die eerste kan wees. 
###### v19
Want dit het die Vader behaag dat in Hom die ganse volheid sou woon 
###### v20
en dat Hy deur Hom alles met Homself sou versoen nadat Hy vrede gemaak het deur die bloed van sy kruis — ek sê deur Hom — die dinge op die aarde sowel as die dinge in die hemele. 
###### v21
Ook julle wat vroeër vervreemd was en vyandig gesind deur die bose werke, het Hy nou versoen 
###### v22
in die liggaam van sy vlees deur die dood, om julle heilig en sonder gebrek en onberispelik voor Hom te stel; 
###### v23
as julle ten minste gegrond en vas bly in die geloof en julle nie laat afbring van die hoop van die evangelie nie, wat julle gehoor het en wat verkondig is in die ganse mensdom onder die hemel, waarvan ek, Paulus, 'n dienaar geword het. 
###### v24
Nou verbly ek my in my lyding vir julle en vul in my vlees aan die oorblyfsels van die verdrukking van Christus vir sy liggaam, wat die gemeente is; 
###### v25
waarvan ek 'n dienaar geword het volgens die bediening van God wat aan my gegee is in julle belang, om die woord van God te vervul, 
###### v26
naamlik die verborgenheid wat van die eeue en geslagte af verborge was, maar nou geopenbaar is aan sy heiliges, 
###### v27
aan wie God wou bekend maak wat die rykdom van die heerlikheid van hierdie verborgenheid onder die heidene is, dit is Christus onder julle, die hoop van die heerlikheid. 
###### v28
Hom verkondig ons, terwyl ons elke mens vermaan en elke mens in alle wysheid onderrig, om elke mens volmaak in Christus Jesus voor te stel; 
###### v29
waarvoor ek arbei en stry volgens sy werking wat in my werk met krag. 
