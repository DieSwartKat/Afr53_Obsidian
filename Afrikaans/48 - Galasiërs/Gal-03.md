# Galasiërs 3

[[Gal-02|← Galasiërs 02]] | [[Galasiërs]] | [[Gal-04|Galasiërs 04 →]]
***

###### v1
o, Onverstandige Galásiërs, wie het julle betower om die waarheid nie gehoorsaam te wees nie, julle voor wie se oë Jesus Christus afgeskilder is as onder julle gekruisig? 
###### v2
Dit alleen wil ek van julle weet: het julle die Gees ontvang uit die werke van die wet of uit die prediking van die geloof? 
###### v3
Is julle so onverstandig? Nadat julle met die Gees begin het, eindig julle nou met die vlees? 
###### v4
Het julle verniet so baie gely? As dit maar verniet was! 
###### v5
Hy wat julle dan die Gees verleen en kragte onder julle werk, doen Hy dit uit die werke van die wet of uit die prediking van die geloof? 
###### v6
Net soos Abraham in God geglo het, en dit is hom tot geregtigheid gereken. 
###### v7
Julle verstaan dan dat die wat uit die geloof is, hulle is kinders van Abraham. 
###### v8
En die Skrif wat vooruit gesien het dat God die heidene uit die geloof sou regverdig, het vooraf aan Abraham die evangelie verkondig met die woorde: In jou sal al die volke geseën word. 
###### v9
Sodat die wat uit die geloof is, geseën word saam met die gelowige Abraham. 
###### v10
Want almal wat uit die werke van die wet is, is onder die vloek; want daar is geskrywe: Vervloek is elkeen wat nie bly in alles wat geskryf is in die boek van die wet om dit te doen nie. 
###### v11
En dat niemand deur die wet by God geregverdig word nie, is duidelik; want die regverdige sal uit die geloof lewe. 
###### v12
Maar die wet is nie uit die geloof nie, maar die mens wat hierdie dinge doen, sal daardeur lewe. 
###### v13
Christus het ons losgekoop van die vloek van die wet deur vir ons 'n vloek te word — want daar is geskrywe: Vervloek is elkeen wat aan 'n hout hang — 
###### v14
sodat die seën van Abraham na die heidene kan kom in Christus Jesus, en dat ons die belofte van die Gees deur die geloof kan ontvang. 
###### v15
Broeders, ek spreek menslikerwys: selfs 'n mens se testament wat bekragtig is, maak niemand tot niet of voeg daaraan toe nie. 
###### v16
Nou is aan Abraham die beloftes toegesê en aan sy saad. Hy sê nie: En aan die sade, asof dit op baie sien nie, maar op een: En aan jou saad, dit is Christus. 
###### v17
Maar ek sê dít: die wet wat vier honderd en dertig jaar later gekom het, maak die verbond wat deur God in Christus vantevore bekragtig is, nie kragteloos om die belofte tot niet te maak nie. 
###### v18
Want as die erfenis uit die wet is, dan is dit nie meer uit die belofte nie. Maar God het dit aan Abraham deur 'n belofte genadiglik geskenk. 
###### v19
Wat beteken die wet dan? Dit is bygevoeg weens die oortredinge, totdat die saad aan wie die belofte gedoen is, sou kom; en dit is deur engele beskik deur tussenkoms van 'n middelaar. 
###### v20
En die middelaar is nie net vir een nie; maar God is een. 
###### v21
Is die wet dan teen die beloftes van God? Nee, stellig nie! Want as daar 'n wet gegee was wat krag het om lewend te maak, dan sou die geregtigheid werklik uit die wet wees. 
###### v22
Maar die Skrif het alles ingesluit onder die sonde, sodat die belofte uit die geloof in Jesus Christus aan die gelowiges gegee kon word. 
###### v23
Maar voordat die geloof gekom het, is ons onder die wet in bewaring gehou, ingesluit met die oog op die geloof wat geopenbaar sou word. 
###### v24
Die wet was dus ons tugmeester na Christus toe, sodat ons geregverdig kan word uit die geloof. 
###### v25
Maar nou dat die geloof gekom het, is ons nie meer onder 'n tugmeester nie. 
###### v26
Want julle is almal kinders van God deur die geloof in Christus Jesus; 
###### v27
want julle almal wat in Christus gedoop is, het julle met Christus beklee. 
###### v28
Daar is nie meer Jood of Griek nie, daar is nie meer slaaf of vryman nie, daar is nie meer man en vrou nie; want julle is almal een in Christus Jesus. 
###### v29
En as julle aan Christus behoort, dan is julle die nageslag van Abraham en volgens die belofte erfgename. 
