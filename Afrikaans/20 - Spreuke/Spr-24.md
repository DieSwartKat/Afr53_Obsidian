# Spreuke 24

[[Spr-23|← Spreuke 23]] | [[Spreuke]] | [[Spr-25|Spreuke 25 →]]
***

###### v1
Wees nie afgunstig op die kwaaddoeners nie, en begeer nie om met hulle saam te wees nie. 
###### v2
Want hulle hart bedink verwoesting, en hulle lippe spreek moeite. 
###### v3
Deur wysheid word 'n huis gebou, en deur verstand word dit bevestig; 
###### v4
en deur kennis word die kamers gevul met allerhande kosbare en lieflike goed. 
###### v5
'n Wyse man is sterk, en 'n man van kennis ontwikkel krag. 
###### v6
Want deur goeie oorleg kan jy voorspoedig oorlog voer, en die oorwinning is deur die menigte van raadgewers. 
###### v7
Die wysheid is vir die sot te hoog; in die poort maak hy sy mond nie oop nie. 
###### v8
Hy wat hom voorneem om kwaad te doen, word 'n skelm genoem. 
###### v9
Die sonde is 'n dwase voorneme, en die spotter is 'n gruwel vir die mensdom. 
###### v10
Gedra jy jou slap in die dag van benoudheid, dan skiet jou krag te kort. 
###### v11
Red die wat na die dood gesleep word, en die wat na die slagbank wankel, hou hulle tog terug! 
###### v12
As jy sê: Kyk, ons het dit nie geweet nie! — sal Hy wat die harte toets, dit nie merk nie? En Hy wat let op jou siel, Hy kom dit te wete. En Hy vergeld die mens na sy werk. 
###### v13
Eet heuning, my seun, want dit is goed, en heuningstroop is soet teen jou verhemelte. 
###### v14
Erken dat die wysheid só is vir jou siel; as jy dit vind, dan is daar 'n toekoms, en jou hoop sal nie verydel word nie. 
###### v15
Loer nie, o goddelose, op die woning van die regverdige, verwoes sy verblyfplek nie. 
###### v16
Want sewe maal val die regverdige en staan weer op, maar die goddelose struikel in die ongeluk. 
###### v17
As jou vyand val, verheug jou nie; en as hy struikel, laat jou hart nie juig nie, 
###### v18
dat die HERE dit nie sien en dit miskien verkeerd is in sy oë en Hy sy toorn van hom afwend nie. 
###### v19
Vererg jou nie oor die kwaaddoeners nie, wees nie afgunstig op die goddelose nie. 
###### v20
Want die kwaaddoener het geen toekoms nie, die lamp van die goddelose gaan dood. 
###### v21
My seun, vrees die HERE en die koning, laat jou nie in met oproerige mense nie. 
###### v22
Want skielik sal hulle ongeluk opkom, en die uitgang van hulle jare, wie weet dit? 
###### v23
Ook hierdie spreuke is van die wyse manne afkomstig. Om partydig te wees in die gereg, is verkeerd. 
###### v24
Hy wat vir die skuldige sê: Jy het reg! — die volke sal hom vervloek, die nasies sal hom verwens. 
###### v25
Maar met die wat onpartydig straf, gaan dit goed; en oor hulle kom die seën van voorspoed. 
###### v26
Hy wat regte antwoorde gee, soen die lippe. 
###### v27
Maak jou werk buitekant reg, en bring dit vir jou op die land in orde; daarna moet jy dan jou huis bou. 
###### v28
Wees nie sonder oorsaak getuie teen jou naaste nie; want mag jy met jou lippe mislei? 
###### v29
Moenie sê nie: Soos hy aan my gedoen het, so sal ek aan hom doen — ek sal die man vergelde na sy werk. 
###### v30
Ek het by die land van 'n lui man verbygeloop en langs die wingerd van 'n verstandelose mens, 
###### v31
en kyk, dit was heeltemal toegegroei van die dorings, sy oppervlakte was oordek met brandnekels en sy klipmuur omgegooi. 
###### v32
En ek het dit aanskou, ja, daarop gelet, gekyk, en lering aangeneem: 
###### v33
Nog 'n bietjie slaap, nog 'n bietjie sluimer, nog 'n bietjie hande-vou om uit te rus; 
###### v34
dan kom jou armoede aangeloop en jou gebrek soos 'n gewapende man. 
