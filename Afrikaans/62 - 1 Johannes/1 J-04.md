# 1 Johannes 4

[[1 J-03|← 1 Johannes 03]] | [[1 Johannes]] | [[1 J-05|1 Johannes 05 →]]
***

###### v1
Geliefdes, glo nie elke gees nie, maar stel die geeste op die proef of hulle uit God is, want baie valse profete het in die wêreld uitgegaan. 
###### v2
Hieraan ken julle die Gees van God: elke gees wat bely dat Jesus Christus in die vlees gekom het, is uit God; 
###### v3
en elke gees wat nie bely dat Jesus Christus in die vlees gekom het nie, is nie uit God nie; en dit is die gees van die Antichris waarvan julle gehoor het dat hy kom, en hy is nou al in die wêreld. 
###### v4
Julle is uit God, my kinders, en het hulle oorwin, omdat Hy wat in julle is, groter is as hy wat in die wêreld is. 
###### v5
Hulle is uit die wêreld; daarom praat hulle uit die wêreld, en die wêreld luister na hulle. 
###### v6
Ons is uit God; hy wat God ken, luister na ons; hy wat nie uit God is nie, luister nie na ons nie. Hieruit ken ons die Gees van die waarheid en die gees van die dwaling. 
###### v7
Geliefdes, laat ons mekaar liefhê; want die liefde is uit God, en elkeen wat liefhet, is uit God gebore en ken God. 
###### v8
Hy wat nie liefhet nie, het God nie geken nie, want God is liefde. 
###### v9
Hierin is die liefde van God tot ons geopenbaar, dat God sy eniggebore Seun in die wêreld gestuur het, sodat ons deur Hom kan lewe. 
###### v10
Hierin is die liefde: nie dat ons God liefgehad het nie, maar dat Hy ons liefgehad het en sy Seun gestuur het as 'n versoening vir ons sondes. 
###### v11
Geliefdes, as God ons so liefgehad het, behoort ons ook mekaar lief te hê. 
###### v12
Niemand het God ooit aanskou nie. As ons mekaar liefhet, bly God in ons en het sy liefde in ons volmaak geword. 
###### v13
Hieraan weet ons dat ons in Hom bly en Hy in ons, dat Hy ons van sy Gees gegee het. 
###### v14
En ons het aanskou en ons getuig dat die Vader die Seun as Verlosser van die wêreld gestuur het. 
###### v15
Elkeen wat bely dat Jesus die Seun van God is — God bly in hom, en hy in God. 
###### v16
En ons het die liefde wat God tot ons het, leer ken en geglo. God is liefde; en hy wat in die liefde bly, bly in God, en God in hom. 
###### v17
Hierin het die liefde by ons volmaak geword, dat ons vrymoedigheid kan hê in die oordeelsdag; want soos Hy is, is ons ook in hierdie wêreld. 
###### v18
Daar is geen vrees in die liefde nie; maar die volmaakte liefde dryf die vrees buite, want die vrees sluit straf in, en hy wat vrees, het nie volmaak geword in die liefde nie. 
###### v19
Ons het Hom lief, omdat Hy ons eerste liefgehad het. 
###### v20
As iemand sê: Ek het God lief — en sy broeder haat, is hy 'n leuenaar; want wie sy broeder wat hy gesien het, nie liefhet nie, hoe kan hy God liefhê wat hy nie gesien het nie? 
###### v21
En hierdie gebod het ons van Hom dat hy wat God liefhet, ook sy broeder moet liefhê. 
