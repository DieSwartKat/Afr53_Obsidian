# Eksodus 35

[[Eks-34|← Eksodus 34]] | [[Eksodus]] | [[Eks-36|Eksodus 36 →]]
***

###### v1
Toe het Moses die hele vergadering van die kinders van Israel bymekaar laat kom en aan hulle gesê: Dit is die woorde wat die HERE beveel het, om dit te doen: 
###### v2
Ses dae lank kan daar werk verrig word, maar op die sewende dag moet daar vir julle 'n heiligheid, 'n dag van volkome rus wees tot eer van die HERE. Elkeen wat daarop werk verrig, moet gedood word. 
###### v3
Julle mag op die sabbat geen vuur aansteek in enigeen van julle woonplekke nie. 
###### v4
Verder het Moses die hele vergadering van die kinders van Israel toegespreek en gesê: Dit is die saak wat die HERE beveel het: 
###### v5
Neem van julle besittings 'n offergawe aan die HERE. Laat elkeen wat gewillig is in sy hart, dit bring, die offergawe van die HERE: goud en silwer en koper; 
###### v6
en pers en purperrooi en bloedrooi stowwe en fyn linne en bokhaar; 
###### v7
en rooigeverfde ramsvelle en robbevelle en akasiahout; 
###### v8
en olie vir die kandelaar en speserye vir die salfolie en vir die reukwerk van speserye; 
###### v9
en oniksstene en stene om in te lê, vir die skouerkleed en die borstas. 
###### v10
En almal wat kunsvaardig is onder julle, moet kom en alles maak wat die HERE beveel het: 
###### v11
die tabernakel, sy tent en sy dekkleed, sy hakies en sy style, sy dwarshoute, sy pilare en sy voetstukke; 
###### v12
die ark en sy draaghoute, die versoendeksel en die voorhangsel tot bedekking; 
###### v13
die tafel met sy draaghoute en al sy gereedskap, en die toonbrode; 
###### v14
en die kandelaar tot verligting, met sy gereedskap en sy lampe, en die olie vir die kandelaar; 
###### v15
en die reukaltaar met sy draaghoute, en die salfolie en die reukwerk van speserye, en die bedekking vir die ingang van die tabernakel; 
###### v16
die brandofferaltaar met sy traliewerk van koper, sy draaghoute en al sy gereedskap; die waskom met sy voetstuk; 
###### v17
die behangsels van die voorhof, sy pilare en sy voetstukke, en die bedekking van die poort van die voorhof; 
###### v18
die penne van die tabernakel en die penne van die voorhof met hulle lyne; 
###### v19
die kunstige klere om in die heiligdom te dien, die heilige klere vir die priester Aäron en die klere van sy seuns om die priesteramp te bedien. 
###### v20
Toe het die hele vergadering van die kinders van Israel van Moses af weggegaan. 
###### v21
En elkeen wie se hart hom opgewek en elkeen wie se gees hom aangedryf het, het gekom: hulle het die offergawe van die HERE gebring vir die werk aan die tent van samekoms en vir sy hele bediening en vir die heilige klere; 
###### v22
die manne het met die vroue gekom, elkeen wat gewillig van hart was; hulle het gespes en ringe en vingerringe en halssierade, allerhande goue goed, gebring. En elkeen wat 'n offer van goud aan die HERE gewy het, 
###### v23
en elkeen wat in besit was van pers en purperrooi en bloedrooi stowwe en fyn linne en bokhaar en rooigeverfde ramsvelle en robbevelle, het dit gebring. 
###### v24
Elkeen wat 'n offergawe van silwer of koper kon aanbied, het die offergawe van die HERE gebring; en elkeen wat akasiahout besit het, wat oral by die werk kon gebruik word, het dit gebring. 
###### v25
En elke vrou wat kunsvaardig was, het met haar eie hande gespin en die spinsel gebring: die pers en purperrooi en bloedrooi stowwe en die fyn linne. 
###### v26
En al die vroue wie se hart hulle opgewek het deur kunsvaardigheid, het die bokhaar gespin. 
###### v27
En die owerstes het die oniksstene gebring en die stene om in te lê, vir die skouerkleed en die borstas, 
###### v28
en die speserye en die olie vir die kandelaar en vir die salfolie en vir die reukwerk van speserye. 
###### v29
Elke man en vrou wie se hart hulle aangedryf het om iets by te dra vir al die werk wat die HERE deur die diens van Moses beveel het om te verrig — as vrywillige offergawe aan die HERE het die kinders van Israel dit gebring. 
###### v30
Daarop het Moses aan die kinders van Israel gesê: Kyk, die HERE het Besáleël, die seun van Uri, die seun van Hur, van die stam van Juda, by sy naam geroep; 
###### v31
en Hy het hom met die Gees van God vervul, met wysheid, met verstand en met kennis en bekwaamheid vir allerhande werk; 
###### v32
en om kunstige planne uit te dink, om dié uit te voer in goud en silwer en koper, 
###### v33
en deur snywerk in stene wat ingelê moet word, en deur houtsnywerk — om werksaam te wees in allerhande kunsarbeid. 
###### v34
Hy het dit ook in sy hart gegee om ander te onderrig, aan hom en aan Ohóliab, die seun van Ahísamag, van die stam van Dan. 
###### v35
Hy het hulle vervul met kunsvaardigheid om allerhande werk te maak van 'n ambagsman en 'n kunstenaar en van 'n bewerker van veelkleurige goed in pers en purperrooi en bloedrooi stowwe en fyn linne, en van 'n wewer hulle wat al die werk moes verrig en kunstige planne moes uitdink. 
