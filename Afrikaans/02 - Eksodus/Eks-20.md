# Eksodus 20

[[Eks-19|← Eksodus 19]] | [[Eksodus]] | [[Eks-21|Eksodus 21 →]]
***

###### v1
Toe het God al hierdie woorde gespreek en gesê: 
###### v2
Ek is die HERE jou God wat jou uit Egipteland, uit die slawehuis, uitgelei het. 
###### v3
Jy mag geen ander gode voor my aangesig hê nie. 
###### v4
Jy mag vir jou geen gesnede beeld of enige gelykenis maak van wat bo in die hemel is, of van wat onder op die aarde is, of van wat in die waters onder die aarde is nie. 
###### v5
Jy mag jou voor hulle nie neerbuig en hulle nie dien nie; want Ek, die HERE jou God, is 'n jaloerse God wat die misdaad van die vaders besoek aan die kinders, aan die derde en aan die vierde geslag van die wat My haat; 
###### v6
en Ek bewys barmhartigheid aan duisende van die wat My liefhet en my gebooie onderhou. 
###### v7
Jy mag die Naam van die HERE jou God nie ydellik gebruik nie, want die HERE sal die een wat sy Naam ydellik gebruik, nie ongestraf laat bly nie. 
###### v8
Gedenk die sabbatdag, dat jy dit heilig. 
###### v9
Ses dae moet jy arbei en al jou werk doen; 
###### v10
maar die sewende dag is die sabbat van die HERE jou God; dan mag jy géén werk doen nie — jy of jou seun of jou dogter, of jou dienskneg of jou diensmaagd, of jou vee of jou vreemdeling wat in jou poorte is nie. 
###### v11
Want in ses dae het die HERE die hemel en die aarde gemaak, die see en alles wat daarin is, en op die sewende dag het Hy gerus. Daarom het die HERE die sabbatdag geseën en dit geheilig. 
###### v12
Eer jou vader en jou moeder, dat jou dae verleng mag word in die land wat die HERE jou God aan jou gee. 
###### v13
Jy mag nie doodslaan nie. 
###### v14
Jy mag nie egbreek nie. 
###### v15
Jy mag nie steel nie. 
###### v16
Jy mag geen valse getuienis teen jou naaste spreek nie. 
###### v17
Jy mag nie jou naaste se huis begeer nie; jy mag nie jou naaste se vrou begeer nie, of sy dienskneg of sy diensmaagd, of sy os of sy esel of iets wat van jou naaste is nie. 
###### v18
En toe die hele volk die donderslae en die blitse en die geluid van die basuin en die rokende berg bemerk, het die volk dit gesien en gebewe en op 'n afstand bly staan. 
###### v19
En hulle het vir Moses gesê: Spreek u met ons, dat ons kan luister; maar laat God nie met ons spreek nie, anders sterwe ons. 
###### v20
Toe antwoord Moses die volk: Wees nie bevrees nie, want God het gekom om julle te beproef en dat sy vrees voor julle oë mag wees, sodat julle nie sondig nie. 
###### v21
So het die volk dan op 'n afstand bly staan. Maar Moses het nader gegaan na die wolkedonkerheid waar God was. 
###### v22
Toe sê die HERE vir Moses: So moet jy met die kinders van Israel spreek: Julle het self gesien dat Ek met julle van die hemel af gespreek het. 
###### v23
Julle mag naas My geen silwergode maak en geen goue gode vir julle maak nie. 
###### v24
'n Altaar van grond moet jy vir My maak, en daarop moet jy jou brandoffers en dankoffers, jou kleinvee en beeste, offer. Op elke plek waar Ek my Naam sal laat gedenk, sal Ek na jou toe kom en jou seën. 
###### v25
Maar as jy vir My 'n klipaltaar maak, mag jy dit nie bou van gekapte klip nie; want as jy jou ystergereedskap daaroor swaai, dan ontheilig jy dit. 
###### v26
Jy mag ook nie met trappe na my altaar opklim nie, dat jou skaamte nie daarop ontbloot word nie. 
