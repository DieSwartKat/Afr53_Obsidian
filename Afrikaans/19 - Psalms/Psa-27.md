# Psalms 27

[[Psa-26|← Psalms 26]] | [[Psalms]] | [[Psa-28|Psalms 28 →]]
***

###### v1
'n Psalm van Dawid. Die HERE is my lig en my heil: vir wie sou ek vrees? Die HERE is die toevlug van my lewe: vir wie sou ek vervaard wees? 
###### v2
As kwaaddoeners teen my nader kom om my vlees te eet — my teëstanders en my vyande, ja, myne — struikel hulle self en val. 
###### v3
Al word 'n laer teen my opgeslaan, my hart sal nie vrees nie; al staan 'n oorlog teen my op, nogtans vertrou ek. 
###### v4
Een ding het ek van die HERE begeer, dit sal ek soek: dat ek al die dae van my lewe mag woon in die huis van die HERE, om die lieflikheid van die HERE te aanskou en te ondersoek in sy tempel. 
###### v5
Want Hy steek my weg in sy hut in die dag van onheil; Hy verberg my in die skuilplek van sy tent; Hy verhef my op 'n rots. 
###### v6
En nou sal my hoof hoog wees bo my vyande rondom my, en ek wil in sy tent offerandes offer saam met trompetgeklank; ek wil sing, ja, psalmsing tot eer van die HERE. 
###### v7
Hoor, o HERE, ek roep luid; en wees my genadig en antwoord my. 
###### v8
Van U sê my hart: Soek my aangesig! Ek soek u aangesig, o HERE! 
###### v9
Verberg u aangesig nie vir my nie, wys u kneg nie af in toorn nie: U was my hulp! Verstoot en verlaat my nie, o God van my heil! 
###### v10
Want my vader en my moeder het my verlaat, maar die HERE sal my aanneem. 
###### v11
HERE, leer my u weg en lei my op 'n gelyk pad, vanweë my vyande. 
###### v12
Gee my nie oor aan die begeerte van my teëstanders nie, want valse getuies het teen my opgestaan, en hy wat geweld uitblaas. 
###### v13
o, As ek nie geglo het dat ek die goedheid van die HERE sal sien in die land van die lewendes nie.... 
###### v14
Wag op die Here! Wees sterk en laat jou hart sterk wees! Ja, wag op die HERE! 
