# Psalms 147

[[Psa-146|← Psalms 146]] | [[Psalms]] | [[Psa-148|Psalms 148 →]]
***

###### v1
Loof die HERE, want dit is goed om onse God te besing, ja lieflik; 'n loflied is gepas! 
###### v2
Die HERE bou Jerusalem op; Hy versamel van Israel die wat verdryf is. 
###### v3
Hy genees die wat gebroke is van hart, en Hy verbind hulle wonde. 
###### v4
Hy bepaal die getal van die sterre; Hy gee hulle almal name. 
###### v5
Onse Here is groot en ryk aan krag; sy verstand is oneindig. 
###### v6
Die HERE rig die ootmoediges weer op; die goddelose mense verneder Hy tot die grond toe. 
###### v7
Sing 'n danklied tot eer van die HERE, psalmsing tot eer van onse God met die siter; 
###### v8
wat die hemel met wolke oordek, wat vir die aarde reën berei, wat op die berge gras laat uitspruit, 
###### v9
wat aan die vee hulle voedsel gee, aan die jong rawe as hulle roep. 
###### v10
Hy het geen welbehae in die krag van die perd, geen welgevalle in die bene van die man nie. 
###### v11
Die HERE het 'n welgevalle in die wat Hom vrees, wat op sy goedertierenheid hoop. 
###### v12
o Jerusalem, prys die HERE! o Sion, loof jou God! 
###### v13
Want Hy het die grendels van jou poorte sterk gemaak; Hy het jou kinders binne-in jou geseën. 
###### v14
Hy wat aan jou grondgebied vrede verskaf, wat jou versadig met die beste van die koring, 
###### v15
wat sy bevel na die aarde stuur — sy woord loop baie vinnig. 
###### v16
Hy gee sneeu soos wol; Hy strooi ryp soos as. 
###### v17
Hy werp sy ys heen soos stukke — wie kan bestaan voor sy koue? 
###### v18
Hy stuur sy woord en laat hulle smelt; Hy laat sy wind waai — die waters loop. 
###### v19
Hy maak aan Jakob sy woorde bekend, aan Israel sy insettinge en sy verordeninge. 
###### v20
So het Hy aan geen enkele nasie gedoen nie; en sy verordeninge, dié ken hulle nie. Halleluja! 
