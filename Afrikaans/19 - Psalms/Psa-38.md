# Psalms 38

[[Psa-37|← Psalms 37]] | [[Psalms]] | [[Psa-39|Psalms 39 →]]
***

###### v1
'n Psalm van Dawid, by die gedenkoffer. 
###### v2
o HERE, straf my nie in u toorn nie en kasty my nie in u grimmigheid nie. 
###### v3
Want u pyle het in my ingedring, en u hand het op my neergedaal. 
###### v4
Daar is geen heel plek in my vlees vanweë u grimmigheid nie; daar is niks gesond in my gebeente vanweë my sonde nie. 
###### v5
Want my ongeregtighede gaan oor my hoof; soos 'n swaar pak het hulle vir my te swaar geword. 
###### v6
My wonde stink, hulle dra vanweë my dwaasheid. 
###### v7
Ek is krom, heeltemal geboë; die hele dag gaan ek in die rou; 
###### v8
want my lendene is vol ontsteking, en daar is geen heel plek in my vlees nie. 
###### v9
Ek is kragteloos en heeltemal verbrysel; ek brul van die gebons van my hart. 
###### v10
Here, voor U is al my begeertes, en my gesug is vir U nie verborge nie. 
###### v11
My hart slaan vinnig, my krag het my verlaat; en die lig van my oë, ook dit is nie by my nie. 
###### v12
Die wat my liefhet en my vriende is, staan opsy vir my kwaal, en my nabestaandes het ver gaan staan; 
###### v13
en die wat my lewe soek, span strikke; en die wat my ongeluk soek, spreek van ondergang, en hulle bedink die hele dag bedrog. 
###### v14
Maar ek is soos 'n dowe: ek hoor nie, en soos 'n stomme wat sy mond nie oopmaak nie. 
###### v15
Ja, ek is soos 'n man wat nie hoor nie en in wie se mond geen teëspraak is nie; 
###### v16
want op U, HERE, wag ek; U sal verhoor, Here my God! 
###### v17
Want ek het gesê: Laat hulle net nie bly wees oor my nie! Hulle wat by die wankeling van my voet hul groot maak teen my! 
###### v18
Want ek is klaar om te val, en my smart is altyddeur voor my. 
###### v19
Ja, my ongeregtigheid bely ek, ek is bekommerd oor my sonde. 
###### v20
Maar my vyande lewe, hulle is magtig; en die wat my valslik haat, is groot in aantal. 
###### v21
En die wat kwaad vir goed vergeld, behandel my vyandig, omdat ek die goeie najaag. 
###### v22
Verlaat my nie, o HERE! My God, wees nie ver van my af nie! Maak tog gou om my te help, Here, my heil! 
