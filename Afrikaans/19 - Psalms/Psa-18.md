# Psalms 18

[[Psa-17|← Psalms 17]] | [[Psalms]] | [[Psa-19|Psalms 19 →]]
***

###### v1
Vir die musiekleier. 'n Psalm van Dawid, die kneg van die HERE, wat die woorde van hierdie lied tot die HERE gespreek het op die dag toe die HERE hom gered het uit die hand van al sy vyande en uit die hand van Saul. 
###### v2
En hy het gesê: Ek het U hartlik lief, HERE, my sterkte. 
###### v3
Die HERE is my rots en my bergvesting en my redder; my God, my rots by wie ek skuil; my skild en die horing van my heil, my rotsvesting. 
###### v4
Ek roep die HERE aan wat lofwaardig is, en van my vyande word ek verlos. 
###### v5
Bande van die dood het my omring, en strome van onheil het my oorval. 
###### v6
Bande van die doderyk was rondom my; strikke van die dood het my teëgekom. 
###### v7
Toe ek benoud was, het ek die HERE aangeroep, en ek het tot my God geroep om hulp; Hy het my stem uit sy paleis gehoor, en my hulpgeroep voor sy aangesig het in sy ore gekom. 
###### v8
Toe het die aarde geskud en gebewe; die fondamente van die berge het gesidder en geskud, omdat Hy toornig was. 
###### v9
Rook in sy neus het opgegaan, en 'n vuur uit sy mond het verteer; kole uit Hom het gebrand. 
###### v10
En Hy het die hemel gebuig en neergedaal, en donkerheid was onder sy voete. 
###### v11
En Hy het op 'n gérub gery en gevlieg; ja, Hy het gesweef op die vleuels van die wind. 
###### v12
Duisternis het Hy sy skuilplek gemaak, sy hut rondom Hom: duisternis van waters, diktes van wolke. 
###### v13
Deur die glans voor Hom het sy wolke verbygetrek, hael en gloeiende kole. 
###### v14
En die HERE het in die hemel gedonder, en die Allerhoogste het sy stem laat hoor; hael en gloeiende kole. 
###### v15
En Hy het sy pyle uitgestuur en hulle verstrooi; ja, sy bliksems in menigte, en Hy het hulle verwar. 
###### v16
En die beddings van die waters het sigbaar geword, en die fondamente van die wêreld is blootgelê vanweë u dreiging, o HERE, vanweë die geblaas van die wind van u neus. 
###### v17
Hy het uit die hoogte sy hand uitgestrek, Hy het my gegryp, Hy het my uit groot waters getrek. 
###### v18
Hy het my verlos van my magtige vyand en van my haters, omdat hulle te sterk was vir my. 
###### v19
Hulle het my oorval op die dag van my nood; maar die HERE was my steun. 
###### v20
En Hy het my uitgelei in die ruimte; Hy het my gered, omdat Hy behae in my gehad het. 
###### v21
Die HERE het met my gehandel na my geregtigheid; Hy het my vergelde na die reinheid van my hande. 
###### v22
Want ek het die weë van die HERE gehou en nie goddeloos van my God afgewyk nie; 
###### v23
want al sy verordeninge was voor my, en sy insettinge het ek nie van my verwyder nie. 
###### v24
Maar ek was opreg by Hom, en ek was op my hoede vir my ongeregtigheid. 
###### v25
So het die HERE my dan vergelde na my geregtigheid, na die reinheid van my hande, voor sy oë. 
###### v26
By die liefderyke betoon U Uself liefderyk, by die opregte man opreg, 
###### v27
by die reine rein; maar by die valse betoon U Uself verkeerd. 
###### v28
Want U verlos die verdrukte volk; maar U verneder die oë wat hoog is. 
###### v29
Want U laat my lamp skyn; die HERE my God laat my duisternis opklaar. 
###### v30
Want met U loop ek 'n bende storm, en met my God spring ek oor 'n muur. 
###### v31
Die weg van God is volmaak; die woord van die HERE is gelouter; Hy is 'n skild vir almal wat by Hom skuil. 
###### v32
Want wie is God buiten die HERE, en wie is 'n rots behalwe onse God? 
###### v33
God is dit wat my met krag omgord en my weg volkome maak. 
###### v34
Hy maak my voete soos dié van herte en laat my staan op my hoogtes. 
###### v35
Hy leer my hande om oorlog te voer, sodat my arms 'n koperboog span. 
###### v36
Ook het U my die skild van u uitredding gegee, en u regterhand het my ondersteun, en u neerbuigende goedheid het my groot gemaak. 
###### v37
U het my voetstap ruim gemaak onder my, en my enkels het nie gewankel nie. 
###### v38
Ek het my vyande agtervolg en hulle ingehaal, en ek het nie teruggekom voordat ek hulle vernietig het nie. 
###### v39
Ek het hulle verbrysel, sodat hulle nie kon opstaan nie; hulle het geval onder my voete. 
###### v40
En U het my met krag omgord vir die stryd; U het my teëstanders onder my laat buk. 
###### v41
En U het my vyande vir my laat vlug; en my haters, dié het ek vernietig. 
###### v42
Hulle het geroep om hulp, maar daar was geen verlosser nie — tot die HERE, maar Hy het hulle nie geantwoord nie. 
###### v43
Toe het ek hulle vermaal soos stof voor die wind; ek het hulle uitgegooi soos modder van die strate. 
###### v44
U het my gered uit die getwis van die volk; U het my 'n hoof gemaak van nasies; 'n volk wat ek nie geken het nie, het my gedien. 
###### v45
Sodra hulle van my gehoor het, was hulle my gehoorsaam, uitlanders het kruipende na my gekom. 
###### v46
Uitlanders word kragteloos en kom met siddering uit hulle vestings. 
###### v47
Die HERE leef! En geloofd sy my rots, en laat verhoog wees die God van my heil! 
###### v48
Die God wat my die wraak gee en volke aan my onderwerp; 
###### v49
wat my red van my vyande; ja, U verhef my bo my teëstanders; U bevry my van die man van geweld. 
###### v50
Daarom wil ek U loof, o HERE, onder die nasies, en tot eer van u Naam wil ek psalmsing. Hy wat die verlossinge van sy koning groot maak en goedertierenheid bewys aan sy gesalfde, aan Dawid en aan sy nageslag tot in ewigheid. 
