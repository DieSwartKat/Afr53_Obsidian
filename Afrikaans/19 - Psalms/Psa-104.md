# Psalms 104

[[Psa-103|← Psalms 103]] | [[Psalms]] | [[Psa-105|Psalms 105 →]]
***

###### v1
Loof die HERE, o my siel! HERE my God, U is baie groot! Met majesteit en heerlikheid is U bekleed — 
###### v2
wat Uself omhul met die lig soos met 'n kleed, wat die hemel uitspan soos 'n tentdoek; 
###### v3
wat sy solders bou in die waters, wat van die wolke sy wa maak, wat op die vleuels van die wind wandel, 
###### v4
wat van die winde sy boodskappers maak, van vuurvlamme sy dienaars. 
###### v5
Hy het die aarde gegrond op sy grondveste, sodat dit vir ewig en altyd nie wankel nie. 
###### v6
U het dit met die wêreldvloed soos met 'n kleed oordek; die waters het bo-oor die berge gestaan. 
###### v7
Vir u dreiging het hulle gevlug, vir die stem van u donder het hulle weggeskrik — 
###### v8
berge het opgerys, laagtes het weggesak — na die plek wat U vir hulle reggemaak het. 
###### v9
'n Grens het U gestel waar hulle nie oor mag gaan nie; hulle mag die aarde nie weer oordek nie. 
###### v10
Hy wat die fonteine uitstuur in die holtes: tussen die berge loop hulle deur. 
###### v11
Hulle laat al die diere van die veld drink; die wilde-esels les hulle dors. 
###### v12
By hulle woon die voëls van die hemel; tussen die takke uit laat hulle die stem hoor. 
###### v13
Hy laat die berge drink uit sy boonste kamers; die aarde word versadig uit die vrug van u werke. 
###### v14
Hy laat gras uitspruit vir die diere en die plante tot diens van die mens: om broodkoring uit die aarde te laat voortkom, 
###### v15
en dat wyn die mens se hart kan bly maak; om die aangesig te laat blink van olie, en dat brood die mens se hart kan versterk. 
###### v16
Die bome van die HERE word versadig, die seders van die Líbanon wat Hy geplant het; 
###### v17
waar die voëls hulle neste maak, die ooievaar wie se huis die sipresse is. 
###### v18
Die hoë berge is vir die steenbokke, die rotse is 'n skuilplek vir die dasse. 
###### v19
Hy het die maan gemaak vir die vaste tye; die son ken sy tyd om onder te gaan. 
###### v20
U beskik die duisternis, en dit word nag, waarin al die diere van die bos uitkruip. 
###### v21
Die jong leeus brul om roof en begeer hulle voedsel van God. 
###### v22
As die son opgaan, dan trek hulle hul terug en gaan lê in hul slaapplekke. 
###### v23
Die mens gaan uit na sy werk en na sy arbeid tot die aand toe. 
###### v24
Hoe talryk is u werke, o HERE! U het hulle almal met wysheid gemaak; die aarde is vol van u skepsele! 
###### v25
Daar is die see, groot en alkante toe wyd — daar is 'n gewemel sonder getal, klein diere saam met grotes. 
###### v26
Daar gaan die skepe en die Leviátan wat U geformeer het om daarin te speel. 
###### v27
Hulle almal wag op U, dat U hulle voedsel kan gee op die regte tyd. 
###### v28
U gee dit aan hulle, hulle tel dit op; U maak u hand oop, hulle word versadig met die goeie. 
###### v29
U verberg u aangesig, hulle word verskrik; U neem hulle asem weg, hulle sterwe en keer terug tot hul stof. 
###### v30
U stuur u Gees uit, hulle word geskape; en U maak die gelaat van die aarde nuut. 
###### v31
Laat die heerlikheid van die HERE vir ewig wees, laat die HERE bly wees oor sy werke, 
###### v32
Hy wat die aarde aankyk, en dit bewe; Hy raak die berge aan, en hulle rook. 
###### v33
Ek wil sing tot eer van die HERE solank as ek lewe, ek wil psalmsing tot eer van my God solank as ek daar is. 
###### v34
Mag my oordenking Hom welgevallig wees; ék sal bly wees in die HERE! 
###### v35
Mag die sondaars omkom van die aarde en die goddelose mense nie meer wees nie! Loof die HERE, o my siel! Halleluja! 
