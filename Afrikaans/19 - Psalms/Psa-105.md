# Psalms 105

[[Psa-104|← Psalms 104]] | [[Psalms]] | [[Psa-106|Psalms 106 →]]
***

###### v1
Loof die HERE, roep sy Naam aan, maak onder die volke sy dade bekend. 
###### v2
Sing, psalmsing tot sy eer, spreek van al sy wonders. 
###### v3
Beroem julle in sy heilige Naam; laat die hart van die wat die HERE soek, bly wees. 
###### v4
Vra na die HERE en sy sterkte; soek sy aangesig altyddeur. 
###### v5
Dink aan sy wonders wat Hy gedoen het, aan sy wondertekens en die oordele van sy mond, 
###### v6
o nageslag van Abraham, sy kneg, o kinders van Jakob, sy uitverkorenes! 
###### v7
Hy, die HERE, is onse God; oor die hele aarde is sy oordele. 
###### v8
Hy dink vir ewig aan sy verbond, aan die woord wat Hy ingestel het vir duisend geslagte — 
###### v9
die verbond wat Hy met Abraham gesluit het, en sy eed aan Isak; 
###### v10
wat Hy ook vir Jakob as insetting bekragtig het, vir Israel as 'n ewige verbond, 
###### v11
met die woorde: Ek sal aan jou die land Kanaän gee, julle aangewese erfdeel. 
###### v12
Toe hulle min mense was, min en vreemdelinge daarin, 
###### v13
en hulle getrek het van nasie tot nasie, van die een koninkryk na die ander volk, 
###### v14
het Hy geen mens toegelaat om hulle te verdruk nie; ook het Hy konings om hulle ontwil gestraf en gesê: 
###### v15
Raak my gesalfdes nie aan en doen my profete geen kwaad nie. 
###### v16
En Hy het 'n hongersnood oor die land geroep: elke staf van brood het Hy verbreek. 
###### v17
Hy het 'n man voor hulle uit gestuur: Josef is as slaaf verkoop. 
###### v18
Hulle het sy voete in boeie geknel, hy self het in die ysters gekom, 
###### v19
tot op die tyd dat sy woord uitgekom het, die woord van die HERE hom beproef verklaar het. 
###### v20
Die koning het gestuur en hom losgemaak, die heerser van die volke, en hom losgelaat. 
###### v21
Hy het hom aangestel as heer oor sy huis en as heerser oor al sy goed; 
###### v22
om sy vorste te bind na sy begeerte, en aan sy oudstes moes hy wysheid leer. 
###### v23
Toe het Israel na Egipte gekom, en Jakob het as vreemdeling vertoef in die land van Gam. 
###### v24
En Hy het sy volk baie vrugbaar gemaak en dit meer versterk as sy teëstanders. 
###### v25
Hy het hulle hart verander, om sy volk te haat, om listig teen sy knegte te handel. 
###### v26
Hy het Moses, sy kneg, gestuur en Aäron wat Hy uitgekies het. 
###### v27
Dié het onder hulle sy aangekondigde tekens gedoen en wonders in die land van Gam. 
###### v28
Hy het duisternis gestuur en dit donker gemaak; en hulle was teen sy woorde nie wederstrewig nie. 
###### v29
Hy het hulle waters verander in bloed en hulle visse laat sterwe. 
###### v30
Hulle land het gewemel van paddas, in die kamers van hulle konings. 
###### v31
Hy het gespreek, en daar het steekvlieë gekom, muskiete in hulle hele grondgebied. 
###### v32
Hy het hulle reëns hael gemaak, vuurvlamme in hulle land. 
###### v33
En Hy het hulle wingerdstok en hulle vyeboom geslaan en die bome van hulle grondgebied verbreek. 
###### v34
Hy het gespreek, en daar het sprinkane gekom en voetgangers sonder getal, 
###### v35
wat al die plante in hulle land opgeëet het, ja, opgeëet het die vrugte van hulle grond. 
###### v36
Hy het ook al die eersgeborenes in hulle land getref, die eerstelinge van al hulle krag. 
###### v37
Toe het Hy hulle laat uitgaan met silwer en goud, en onder sy stamme was daar niemand wat struikel nie. 
###### v38
Egipte was bly toe hulle uittrek, want vrees vir hulle het op hulle geval. 
###### v39
Hy het 'n wolk uitgebrei as bedekking en vuur om die nag te verlig. 
###### v40
Hulle het gebid: toe laat Hy kwartels kom; en Hy het hulle versadig met hemelbrood. 
###### v41
Hy het 'n rots oopgemaak, en waters het gevloei; dit het geloop deur die dor plekke — 'n rivier! 
###### v42
Want Hy het gedink aan sy heilige woord, aan Abraham, sy kneg. 
###### v43
En Hy het sy volk laat uitgaan met vreugde, sy uitverkorenes met gejubel. 
###### v44
En Hy het aan hulle die lande van die heidene gegee, en wat deur volke met moeite verwerf is, het hulle in besit geneem, 
###### v45
dat hulle sy insettinge kan onderhou en sy wette bewaar. Halleluja! 
