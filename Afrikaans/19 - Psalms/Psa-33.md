# Psalms 33

[[Psa-32|← Psalms 32]] | [[Psalms]] | [[Psa-34|Psalms 34 →]]
***

###### v1
o Regverdiges, jubel in die HERE! 'n Loflied betaam die opregtes. 
###### v2
Loof die HERE met die siter; psalmsing tot sy eer met die tiensnarige harp. 
###### v3
Sing tot sy eer 'n nuwe lied; speel goed met trompetgeklank. 
###### v4
Want die woord van die HERE is reg, en al sy werk is met trou. 
###### v5
Hy het geregtigheid en reg lief; die aarde is vol van die goedertierenheid van die HERE. 
###### v6
Deur die Woord van die HERE is die hemele gemaak en deur die Gees van sy mond hulle hele leër. 
###### v7
Hy versamel die waters van die see soos 'n hoop; Hy bêre die wêreldvloede weg in skatkamers. 
###### v8
Laat die hele aarde vir die HERE vrees; laat al die bewoners van die wêreld vir Hom bedug wees; 
###### v9
want Hy het gespreek, en dit was; Hy het gebied, en dit staan. 
###### v10
Die HERE vernietig die raad van die nasies, Hy verydel die gedagtes van die volke. 
###### v11
Die raad van die HERE bestaan vir ewig, die gedagtes van sy hart van geslag tot geslag. 
###### v12
Welgeluksalig is die nasie wie se God die HERE is, die volk wat Hy vir Hom as erfdeel uitgekies het. 
###### v13
Die HERE kyk van die hemel af; Hy sien al die mensekinders. 
###### v14
Uit sy woonplek aanskou Hy al die bewoners van die aarde, 
###### v15
Hy wat die hart van hulle almal formeer, wat let op al hul werke. 
###### v16
'n Koning word nie verlos deur 'n groot leër, 'n held nie gered deur groot krag nie. 
###### v17
Die perd help niks vir die oorwinning en red nie deur sy groot krag nie. 
###### v18
Kyk, die oog van die HERE is op die wat Hom vrees, op die wat op sy goedertierenheid wag; 
###### v19
om hulle siel te red van die dood en hulle in die lewe te hou in hongersnood. 
###### v20
Ons siel wag op die HERE; Hy is ons hulp en ons skild; 
###### v21
want ons hart is bly in Hom, omdat ons op sy heilige Naam vertrou. 
###### v22
Laat u goedertierenheid, HERE, oor ons wees net soos ons op U wag! 
