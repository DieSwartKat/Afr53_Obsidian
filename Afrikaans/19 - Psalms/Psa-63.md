# Psalms 63

[[Psa-62|← Psalms 62]] | [[Psalms]] | [[Psa-64|Psalms 64 →]]
***

###### v1
'n Psalm van Dawid, toe hy in die woestyn van Juda was. 
###### v2
o God, U is my God, U soek ek; my siel dors na U, my vlees smag na U, in 'n dor en uitgedroogde land, sonder water. 
###### v3
Só het ek U in die heiligdom aanskou, om u sterkte en u heerlikheid te sien. 
###### v4
Want u goedertierenheid is beter as die lewe; my lippe moet U prys. 
###### v5
Só sal ek U prys my lewe lank, in u Naam my hande ophef. 
###### v6
Soos met vet en vettigheid sal my siel versadig word, en my mond sal roem met jubelende lippe 
###### v7
as ek aan U dink op my bed, in die nagwake oor U peins. 
###### v8
Want U was 'n hulp vir my, en in die skaduwee van u vleuels sal ek jubel. 
###### v9
My siel is aan U verkleef; u regterhand ondersteun my. 
###### v10
Maar húlle wat soek om my lewe te verderwe, hulle sal kom in die onderste plekke van die aarde. 
###### v11
Hy sal oorgelewer word in die mag van die swaard; die deel van die jakkalse sal hulle word. Maar die koning sal bly wees in God; elkeen wat by Hom sweer, sal hom beroem; want die mond van die leuensprekers sal gestop word. 
