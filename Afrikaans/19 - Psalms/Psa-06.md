# Psalms 6

[[Psa-05|← Psalms 05]] | [[Psalms]] | [[Psa-07|Psalms 07 →]]
***

###### v1
Vir die musiekleier; met snaarinstrumente; met basstem. 'n Psalm van Dawid. 
###### v2
o HERE, straf my nie in u toorn nie, en kasty my nie in u grimmigheid nie. 
###### v3
Wees my genadig, HERE, want ek is verswak; maak my gesond, HERE, want my gebeente is verskrik. 
###### v4
Ja, my siel is baie verskrik; en U, HERE, tot hoe lank? 
###### v5
Keer terug, HERE, red my siel; verlos my om u goedertierenheid ontwil. 
###### v6
Want in die dood word aan U nie gedink nie; wie sal U loof in die doderyk? 
###### v7
Ek is moeg van my gesug; elke nag laat ek my bed swem; ek deurweek my bed met my trane. 
###### v8
My oog het dof geword van verdriet; dit het swak geword vanweë al my teëstanders. 
###### v9
Gaan weg van my, al julle werkers van ongeregtigheid, want die HERE het die stem van my geween gehoor. 
###### v10
Die HERE het my smeking gehoor; die HERE neem my gebed aan. Al my vyande sal beskaamd staan en baie verskrik word; hulle sal in 'n oomblik beskaamd omdraai. 
