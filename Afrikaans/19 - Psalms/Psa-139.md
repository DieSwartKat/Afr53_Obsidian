# Psalms 139

[[Psa-138|← Psalms 138]] | [[Psalms]] | [[Psa-140|Psalms 140 →]]
***

###### v1
Vir die musiekleier. 'n Psalm van Dawid. HERE, U deurgrond en ken my. 
###### v2
U ken my sit en my opstaan; U verstaan van ver my gedagte. 
###### v3
U deurvors my gaan en my lê, en U is met al my weë goed bekend. 
###### v4
Want daar is nog geen woord op my tong nie — of U, HERE, U ken dit geheel en al. 
###### v5
U sluit my in van agter en van voor, en U lê u hand op my. 
###### v6
Om dit te begryp, is te wonderbaar vir my, te hoog: ek kan daar nie by nie. 
###### v7
Waar sou ek heengaan van u Gees en waarheen vlug van u aangesig? 
###### v8
Klim ek op na die hemel, U is daar; en maak ek die doderyk my bed, kyk, U is daar! 
###### v9
Neem ek die vleuels van die dageraad, gaan ek by die uiteinde van die see woon, 
###### v10
ook daar sou u hand my lei en u regterhand my vashou. 
###### v11
En as ek sê: Mag tog net die duisternis my oorval en die lig nag wees tot my beskutting, 
###### v12
dan is selfs die duisternis vir U nie donker nie, en die nag gee lig soos die dag, die duisternis is soos die lig. 
###### v13
Want U het my niere gevorm, my in my moeder se skoot geweef. 
###### v14
Ek loof U, omdat ek so vreeslik wonderbaar is; wonderbaar is u werke! En my siel weet dit alte goed. 
###### v15
My gebeente was vir U nie verborge toe ek in die geheim gemaak is nie, kunstig geweef in die dieptes van die aarde. 
###### v16
U oë het my ongevormde klomp gesien; en in u boek is hulle almal opgeskrywe: dae dat alles bepaal was, toe nog geeneen van hulle daar was nie. 
###### v17
Hoe kosbaar is dan vir my u gedagtes, o God! Hoe geweldig is hulle volle som nie! 
###### v18
Wil ek hulle tel, hulle is meer as die sand; word ek wakker, dan is ek nog by U. 
###### v19
o God, as U tog maar die goddelose wou ombring! En julle manne van bloed, gaan van my af weg! 
###### v20
Hulle wat arglistig teen U spreek, u Naam ydellik verhef — u teëstanders! 
###### v21
HERE, sou ek dié nie haat wat vir U haat, en 'n afsku hê van die wat teen U opstaan nie? 
###### v22
Ek haat hulle met 'n volkome haat; vyande is hulle vir my! 
###### v23
Deurgrond my, o God, en ken my hart; toets my en ken my gedagtes; 
###### v24
en kyk of daar by my 'n weg is van smart, en lei my op die ewige weg! 
