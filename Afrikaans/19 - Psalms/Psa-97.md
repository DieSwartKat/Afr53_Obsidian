# Psalms 97

[[Psa-96|← Psalms 96]] | [[Psalms]] | [[Psa-98|Psalms 98 →]]
***

###### v1
Die HERE is Koning; laat die aarde juig; laat baie eilande bly wees! 
###### v2
Wolke en donkerheid is rondom Hom; geregtigheid en reg is die grondslag van sy troon. 
###### v3
'n Vuur gaan voor sy aangesig uit en steek sy teëstanders rondom aan die brand. 
###### v4
Sy bliksems verlig die wêreld; die aarde sien dit en bewe. 
###### v5
Berge smelt weg soos was voor die aangesig van die HERE, voor die aangesig van die HERE van die hele aarde. 
###### v6
Die hemele verkondig sy geregtigheid, en al die volke sien sy heerlikheid. 
###### v7
Beskaamd staan almal wat die beelde dien, wat hulle op afgode beroem; al die gode buig hulle voor Hom neer. 
###### v8
Sion hoor dit en is bly, en die dogters van Juda juig oor u oordele, o HERE! 
###### v9
Want U, HERE, is die Allerhoogste oor die hele aarde; U is hoog verhewe bo al die gode. 
###### v10
o Liefhebbers van die HERE, haat die kwaad! Hy bewaar die siele van sy gunsgenote, Hy red hulle uit die hand van die goddelose. 
###### v11
Die lig is vir die regverdige gesaai en vrolikheid vir die opregtes van hart. 
###### v12
o Regverdiges, wees bly in die HERE, en loof sy heilige gedenknaam! 
