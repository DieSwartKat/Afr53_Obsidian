# Psalms 26

[[Psa-25|← Psalms 25]] | [[Psalms]] | [[Psa-27|Psalms 27 →]]
***

###### v1
'n Psalm van Dawid. Doen aan my reg, o HERE, want ék wandel in my opregtheid en vertrou op die HERE sonder om te wankel. 
###### v2
Toets my, HERE, en beproef my, keur my niere en my hart; 
###### v3
want u goedertierenheid is voor my oë, en ek wandel in u waarheid. 
###### v4
Ek sit nie by valse mense nie, en met slinkse mense gaan ek nie om nie. 
###### v5
Ek haat die vergadering van kwaaddoeners, en by die goddelose sit ek nie. 
###### v6
Ek was my hande in onskuld en wil gaan rondom u altaar, o HERE, 
###### v7
om die stem van lof te laat hoor en om al u wonders te vertel. 
###### v8
HERE, ek het lief die woning van u huis en die woonplek van u heerlikheid. 
###### v9
Ruk my siel nie weg saam met die sondaars en my lewe saam met die manne van bloed nie, 
###### v10
in wie se hande skandelike dade is, en wie se regterhand vol is van omkopery. 
###### v11
Maar ék wandel in my opregtheid; verlos my en wees my genadig. 
###### v12
My voet staan op gelyk grond; ek sal die HERE loof in die vergaderings. 
