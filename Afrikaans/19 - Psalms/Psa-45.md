# Psalms 45

[[Psa-44|← Psalms 44]] | [[Psalms]] | [[Psa-46|Psalms 46 →]]
***

###### v1
Vir die musiekleier; op die wysie van: "Lelies." Van die kinders van Korag. 'n Onderwysing. 'n Lied van die liefde. 
###### v2
My hart word bewoë deur goeie woorde; ek dra my gedigte voor aangaande 'n Koning; my tong is die pen van 'n vaardige skrywer. 
###### v3
U is veel skoner as die mensekinders; genade is uitgestort op u lippe; daarom het God U geseën vir ewig. 
###### v4
Gord u swaard aan die heup, o held, u majesteit en u heerlikheid; 
###### v5
ja, u heerlikheid! Ry voorspoedig ter wille van waarheid en ootmoed en geregtigheid; en laat u regterhand U vreeslike dinge leer! 
###### v6
U pyle is skerp (volke val onder U!); hulle tref in die hart van die Koning se vyande. 
###### v7
U troon, o God, is vir ewig en altyd; die septer van u koninkryk is 'n regverdige septer. 
###### v8
U het geregtigheid lief en haat goddeloosheid. Daarom het, o God, u God U gesalf met vreugde-olie bo u metgeselle. 
###### v9
Al u klere is mirre en alewee en kassie; uit ivoorpaleise maak snarespel U bly. 
###### v10
Dogters van konings is onder u staatsdogters; die koningin staan aan u regterhand in goud van Ofir. 
###### v11
Hoor, o dogter, en kyk en neig u oor, en vergeet u volk en die huis van u vader; 
###### v12
en as die Koning u skoonheid begeer — want Hy is u Heer — buig u dan voor Hom neer. 
###### v13
En, o dogter van Tirus — met geskenke sal hulle u guns soek, ja, die rykstes van die mense. 
###### v14
Louter heerlikheid is die Koning se dogter daarbinne; van gouddraad is haar kleding. 
###### v15
In veelkleurige gewade word sy na die Koning gelei; jonkvroue agter haar, haar vriendinne, word na U gebring. 
###### v16
Hulle word gelei met vreugde en gejuig; hulle gaan in die Koning se paleis in. 
###### v17
In die plek van u vaders sal u seuns wees; U sal hulle aanstel as vorste in die hele land. U Naam wil ek vermeld van geslag tot geslag; daarom sal die volke U loof vir ewig en altyd. 
