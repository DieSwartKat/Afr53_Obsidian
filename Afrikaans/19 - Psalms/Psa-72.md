# Psalms 72

[[Psa-71|← Psalms 71]] | [[Psalms]] | [[Psa-73|Psalms 73 →]]
***

###### v1
Van Salomo. o God, gee aan die koning u regte en u geregtigheid aan die seun van die koning. 
###### v2
Laat hy u volk oordeel met geregtigheid en u ellendiges met reg. 
###### v3
Die berge sal vrede dra vir die volk, en die heuwels, deur geregtigheid. 
###### v4
Hy sal aan die ellendiges van die volk reg verskaf, die kinders van die behoeftige verlos en die verdrukker verbrysel. 
###### v5
Hulle sal u vrees solank as die son skyn en solank as die maan daar is, van geslag tot geslag. 
###### v6
Hy sal neerdaal soos reën op die grasveld, soos buie — 'n swaar reën op die aarde. 
###### v7
In sy dae sal die regverdige bloei en volheid van vrede, totdat die maan nie meer is nie. 
###### v8
En hy sal heers van see tot see en van die Rivier tot by die eindes van die aarde. 
###### v9
Die bewoners van dor plekke sal voor hom kniel, en sy vyande sal die stof lek. 
###### v10
Die konings van Tarsis en van die eilande sal geskenke aanbied, die konings van Skeba en Seba belasting aanbring. 
###### v11
Ja, al die konings sal hulle voor hom buig, al die nasies sal hom dien. 
###### v12
Want hy sal die behoeftige red wat daar roep om hulp, en die ellendige en wie geen helper het nie. 
###### v13
Hy sal hom ontferm oor die arme en behoeftige, en die siele van die behoeftiges sal hy red. 
###### v14
Hy sal hulle siel verlos van verdrukking en geweld, en hulle bloed sal kosbaar wees in sy oë. 
###### v15
Mag hy dan lewe! en mag hulle aan hom gee van die goud van Skeba en altyddeur vir hom bid; mag hulle die hele dag hom seën! 
###### v16
Mag daar volheid van koring wees in die land, op die top van die berge; mag die vrug daarvan ruis soos die Líbanon; en mag hulle bloei uit die stad soos die plante van die aarde! 
###### v17
Mag sy naam vir ewig wees; mag sy naam uitspruit solank as die son daar is! En mag al die nasies in hom geseën word, hom gelukkig prys! 
###### v18
Geloofd sy die HERE God, die God van Israel, wat alleen wonders doen! 
###### v19
En geloofd sy vir ewig sy heerlike Naam! En laat die hele aarde met sy heerlikheid vervul word! Amen, ja amen. 
###### v20
Hier eindig die gebede van Dawid, die seun van Isai. 
