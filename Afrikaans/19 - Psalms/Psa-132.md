# Psalms 132

[[Psa-131|← Psalms 131]] | [[Psalms]] | [[Psa-133|Psalms 133 →]]
***

###### v1
'n Bedevaartslied. o HERE, dink aan Dawid, aan al sy moeite; 
###### v2
dat hy aan die HERE gesweer het, hierdie gelofte gedoen het aan die Magtige van Jakob: 
###### v3
Sekerlik sal ek nie ingaan in die tent van my woning of klim op die bed wat vir my gesprei is nie; 
###### v4
sekerlik sal ek my oë geen slaap gun, aan my ooglede geen sluimering nie, 
###### v5
totdat ek 'n plek vind vir die HERE, 'n woning vir die Magtige van Jakob! 
###### v6
Kyk, ons het daarvan gehoor in Éfrata; ons het dit gevind in die velde van Jaär. 
###### v7
Laat ons na sy woning gaan, ons neerbuig voor die voetbank van sy voete. 
###### v8
Staan op na u rusplek, HERE, U en die ark van u sterkte! 
###### v9
Laat u priesters bekleed wees met geregtigheid, en laat u gunsgenote jubel. 
###### v10
Wys u gesalfde nie af nie, ter wille van Dawid, u kneg. 
###### v11
Die HERE het aan Dawid gesweer in waarheid (Hy sal daarvan nie terugkom nie): Van die vrug van jou liggaam sal Ek laat sit op jou troon. 
###### v12
As jou seuns my verbond hou en my getuienisse wat Ek hulle leer, dan sal húlle seuns ook vir ewig op jou troon sit. 
###### v13
Want die HERE het Sion uitgekies, Hy het dit as woonplek vir Hom begeer en gesê: 
###### v14
Dit is my rusplek vir ewig; hier wil Ek woon, want Ek het dit begeer. 
###### v15
Sy voedsel sal Ek ryklik seën, sy behoeftiges versadig met brood; 
###### v16
en sy priesters sal Ek met heil beklee, en sy gunsgenote sal vrolik jubel. 
###### v17
Daar sal Ek vir Dawid 'n horing laat uitspruit; Ek het vir my gesalfde 'n lamp toeberei. 
###### v18
Ek sal sy vyande met skaamte beklee, maar op hom sal sy kroon skitter. 
