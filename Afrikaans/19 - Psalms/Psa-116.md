# Psalms 116

[[Psa-115|← Psalms 115]] | [[Psalms]] | [[Psa-117|Psalms 117 →]]
***

###### v1
Ek het lief, want die HERE hoor my stem, my smekinge, 
###### v2
want Hy het sy oor tot my geneig; daarom sal ek Hom in my dae aanroep. 
###### v3
Bande van die dood het my omring, en angste van die doderyk het my getref; ek het benoudheid en kommer gevind. 
###### v4
Maar ek het die Naam van die HERE aangeroep: Ag, HERE, red my siel. 
###### v5
Die HERE is genadig en regverdig, en onse God is 'n ontfermer. 
###### v6
Die HERE bewaar die eenvoudiges; ek het swak geword, maar Hy het my gehelp. 
###### v7
My siel, keer terug tot jou rus; want die HERE het goed aan jou gedoen. 
###### v8
Want U het my siel gered van die dood, my oog van trane, my voet van struikeling. 
###### v9
Ek sal wandel voor die aangesig van die HERE in die lande van die lewendes. 
###### v10
Ek het geglo toe ek gespreek het: Ek is diep neergebuig. 
###### v11
Ék het in my angs gesê: Alle mense is leuenaars. 
###### v12
Wat sal ek die HERE vergeld vir al sy weldade aan my? 
###### v13
Ek sal die beker van verlossinge opneem en die Naam van die HERE aanroep. 
###### v14
My geloftes sal ek aan die HERE betaal in die teenwoordigheid van sy ganse volk. 
###### v15
Kosbaar is in die oë van die HERE die dood van sy gunsgenote. 
###### v16
Ag, HERE, sekerlik, ek is u kneg, ek is u kneg, die seun van u diensmaagd; U het my bande losgemaak. 
###### v17
Ek sal U 'n offer van danksegging bring en die Naam van die HERE aanroep. 
###### v18
Ek sal my geloftes aan die HERE betaal in die teenwoordigheid van sy ganse volk, 
###### v19
in die voorhowe van die huis van die HERE, binne-in jou, o Jerusalem! Halleluja! 
