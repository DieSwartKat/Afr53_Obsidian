# Psalms 46

[[Psa-45|← Psalms 45]] | [[Psalms]] | [[Psa-47|Psalms 47 →]]
***

###### v1
Vir die musiekleier. Van die kinders van Korag. Met sopraanstemme. 'n Lied. 
###### v2
God is vir ons 'n toevlug en sterkte; as hulp in benoudhede is Hy in hoë mate beproef. 
###### v3
Daarom sal ons nie vrees nie, al waggel die aarde en al wankel die berge weg in die hart van die see. 
###### v4
Laat sy waters bruis, laat hulle skuim; laat die berge bewe deur sy onstuimigheid! Sela. 
###### v5
Die stroompies van 'n rivier maak die Godstad bly, die heiligste van die woninge van die Allerhoogste. 
###### v6
God is daar binne-in, dit sal nie wankel nie; God sal dit help as die dag aanbreek. 
###### v7
Nasies het gebruis, koninkryke het gewankel; Hy het sy stem verhef; die aarde bewe. 
###### v8
Die HERE van die leërskare is met ons; die God van Jakob is 'n rotsvesting vir ons. Sela. 
###### v9
Kom, aanskou die dade van die HERE, wat verskriklike dinge oor die aarde bring, 
###### v10
wat die oorloë laat ophou tot by die einde van die aarde, die boog verbreek en die spies stukkend slaan, die strydwaens met vuur verbrand. 
###### v11
Laat staan en weet dat Ek God is; Ek sal hoog wees onder die nasies, hoog op die aarde. Die HERE van die leërskare is met ons; die God van Jakob is 'n rotsvesting vir ons. Sela. 
