# Psalms 94

[[Psa-93|← Psalms 93]] | [[Psalms]] | [[Psa-95|Psalms 95 →]]
***

###### v1
God van wraak, o HERE, God van wraak, verskyn in ligglans! 
###### v2
Verhef U, o regter van die aarde, vergeld die trotsaards hulle dade! 
###### v3
Hoe lank sal die goddelose, o HERE, hoe lank sal die goddelose jubel? 
###### v4
Hulle smaal, hulle praat onbeskaamd — al die werkers van ongeregtigheid verhef hulle. 
###### v5
o HERE, hulle verbrysel u volk, en hulle verdruk u erfdeel. 
###### v6
Hulle maak die weduwee en die vreemdeling dood en vermoor die wese 
###### v7
en sê: Die HERE sien dit nie, en die God van Jakob merk dit nie. 
###### v8
Let op, o onverstandiges onder die volk, en julle dwase, wanneer sal julle verstandig word? 
###### v9
Sou Hy wat die oor plant, nie hoor nie, of Hy wat die oog formeer, nie sien nie? 
###### v10
Sou Hy wat die nasies tugtig, nie straf nie — Hy wat die mens kennis leer? 
###### v11
Die HERE ken die gedagtes van die mense — dat hulle nietigheid is. 
###### v12
Welgeluksalig is die man, o HERE, wat U onderrig en wat U leer uit u wet, 
###### v13
om hom rus te gee van die dae van teëspoed, totdat die kuil vir die goddelose gegrawe word. 
###### v14
Want die HERE sal sy volk nie verwerp en sal sy erfdeel nie verlaat nie; 
###### v15
want die regspraak sal terugkeer tot geregtigheid, en al die opregtes van hart sal dit volg. 
###### v16
Wie sal vir my optree teen die kwaaddoeners? Wie sal my bystaan teen die werkers van ongeregtigheid? 
###### v17
As die HERE vir my nie 'n hulp was nie, dan het my siel gou in die stilte gewoon. 
###### v18
As ek dink: My voet wankel — dan ondersteun u goedertierenheid my, o HERE! 
###### v19
As my gedagtes binne-in my vermenigvuldig, dan verkwik u vertroostinge my siel. 
###### v20
Het die regterstoel wat onheil stig, met U gemeenskap; wat moeite versin teen die insettinge in? 
###### v21
Hulle bestorm die lewe van die regverdige en veroordeel onskuldige bloed. 
###### v22
Maar die HERE is 'n rotsvesting vir my, en my God die rots van my toevlug. 
###### v23
En Hy laat hulle ongeregtigheid op hulle terugkeer en verdelg hulle in hul boosheid; die HERE onse God verdelg hulle. 
