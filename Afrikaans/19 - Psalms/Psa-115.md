# Psalms 115

[[Psa-114|← Psalms 114]] | [[Psalms]] | [[Psa-116|Psalms 116 →]]
***

###### v1
Nie aan ons, o HERE, nie aan ons nie, maar aan u Naam gee eer, om u goedertierenheid, om u trou ontwil. 
###### v2
Waarom sou die heidene sê: Waar is dan hulle God? 
###### v3
terwyl onse God tog in die hemel is; Hy doen alles wat Hom behaag. 
###### v4
Hulle afgode is silwer en goud, 'n werk van mensehande. 
###### v5
Hulle het 'n mond, maar praat nie; hulle het oë, maar sien nie; 
###### v6
ore het hulle, maar hoor nie; hulle het 'n neus, maar ruik nie; 
###### v7
hande, maar hulle tas nie; voete, maar hulle loop nie; hulle gee geen geluid deur hul keel nie. 
###### v8
Die wat hulle maak, sal net soos hulle word — elkeen wat op hulle vertrou. 
###### v9
Israel, vertrou op die HERE: Hy is hulle hulp en hulle skild! 
###### v10
Huis van Aäron, vertrou op die HERE: Hy is hulle hulp en hulle skild! 
###### v11
Julle wat die HERE vrees, vertrou op die HERE: Hy is hulle hulp en hulle skild. 
###### v12
Die HERE het aan ons gedink: Hy sal seën, Hy sal die huis van Israel seën, Hy sal die huis van Aäron seën. 
###### v13
Hy sal diegene seën wat die HERE vrees, die kleintjies saam met die grotes. 
###### v14
Die HERE sal julle vermenigvuldig, julle en jul kinders. 
###### v15
Julle is geseënd deur die HERE wat hemel en aarde gemaak het. 
###### v16
Die hemele is hemele vir die HERE, maar die aarde het Hy aan die mensekinders gegee. 
###### v17
Die dode en almal wat na die stilte neerdaal, sal die HERE nie loof nie; 
###### v18
maar óns sal die HERE prys, van nou af tot in ewigheid. Halleluja! 
