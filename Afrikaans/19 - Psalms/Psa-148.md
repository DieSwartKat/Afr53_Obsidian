# Psalms 148

[[Psa-147|← Psalms 147]] | [[Psalms]] | [[Psa-149|Psalms 149 →]]
***

###### v1
Halleluja! Loof die HERE uit die hemele; loof Hom in die hoogtes! 
###### v2
Loof Hom, al sy engele, loof Hom, al sy leërskare! 
###### v3
Loof Hom, son en maan, loof Hom, alle ligtende sterre! 
###### v4
Loof Hom, hoogste hemele en waters wat bo die hemele is! 
###### v5
Laat hulle die Naam van die HERE loof; want Hy het bevel gegee — en hulle is geskape. 
###### v6
En Hy het hulle in stand gehou vir altyd, vir ewig; Hy het 'n wet gegee wat geeneen oortree nie. 
###### v7
Loof die HERE van die aarde af — groot seediere en alle dieptes! 
###### v8
Vuur en hael, sneeu en damp, stormwind wat sy woord volbring; 
###### v9
berge en alle heuwels, vrugtebome en alle sederbome, 
###### v10
wilde diere en alle vee, kruipende diere en gevleuelde voëls; 
###### v11
konings van die aarde en alle volke, vorste en alle regters van die aarde; 
###### v12
jongelinge en ook jongedogters, oues saam met die jonges — 
###### v13
laat hulle die Naam van die HERE loof! Want sy Naam alleen is hoog; sy majesteit is oor aarde en hemel! 
###### v14
En Hy het 'n horing vir sy volk verhef: 'n roem vir al sy gunsgenote; vir die kinders van Israel, die volk wat naby Hom is. Halleluja! 
