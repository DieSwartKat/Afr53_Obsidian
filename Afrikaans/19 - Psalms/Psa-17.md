# Psalms 17

[[Psa-16|← Psalms 16]] | [[Psalms]] | [[Psa-18|Psalms 18 →]]
***

###### v1
HERE, hoor 'n regverdige saak, let op my smeking; luister tog na my gebed met onbedrieglike lippe. 
###### v2
Laat my reg van u aangesig uitgaan; laat u oë regverdig sien. 
###### v3
U het my hart getoets, dit in die nag ondersoek, U het my gekeur, U vind niks nie; wat ek ook dink, my mond oortree nie. 
###### v4
Aangaande die handelinge van die mens, ék het deur die woord van u lippe die paaie van die geweldenaar vermy. 
###### v5
My gange het vasgehou aan u spore, my voetstappe het nie gewankel nie. 
###### v6
Ek roep U aan, want U verhoor my, o God! Neig u oor tot my, luister na my woord! 
###### v7
Maak u gunsbewyse wonderbaar, o verlosser van die wat by u regterhand skuil vir teëstanders! 
###### v8
Bewaar my soos 'n oogappel; verberg my in die skaduwee van u vleuels 
###### v9
teen die goddelose wat my geweld aandoen, my doodsvyande wat my omring. 
###### v10
Hulle het hul gevoel afgesluit; met hul mond spreek hulle hoogmoedig. 
###### v11
Nou het hulle ons in ons gang omsingel; hulle rig hul oë daarop om ons op die grond uit te strek. 
###### v12
Hy is soos 'n leeu wat begerig is om te verskeur, en soos 'n jong leeu wat in skuilplekke klaar lê. 
###### v13
Staan op, HERE, gaan hom tegemoet, werp hom neer; red my van die goddelose met u swaard; 
###### v14
met u hand van die manne, o HERE, van die manne wie se deel in die lewe uit die wêreld is en wie se buik U vul met u verborge skat; wie se seuns daarvan nog sat is, wat weer hul oorskot aan hulle kinders laat agterbly. 
###### v15
Maar ek sal u aangesig in geregtigheid aanskou; ek sal versadig word met u beeld as ek wakker word. 
