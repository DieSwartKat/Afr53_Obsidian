# Psalms 86

[[Psa-85|← Psalms 85]] | [[Psalms]] | [[Psa-87|Psalms 87 →]]
***

###### v1
'n Gebed van Dawid. HERE, neig u oor, verhoor my, want ek is ellendig en behoeftig. 
###### v2
Bewaar my siel, want 'n gunsgenoot is ek; U, my God, verlos u kneg wat op U vertrou. 
###### v3
Wees my genadig, o Here, want ek roep U aan die hele dag deur. 
###### v4
Verbly die siel van u kneg, want tot U, o Here, hef ek my siel op. 
###### v5
Want U, o Here, is goed en vergewensgesind en groot van goedertierenheid vir almal wat U aanroep. 
###### v6
HERE, luister na my gebed en let op die stem van my smekinge. 
###### v7
In die dag van my benoudheid roep ek U aan, want U verhoor my. 
###### v8
Daar is niemand soos U onder die gode, Here, en daar is niks soos u werke nie. 
###### v9
Al die nasies wat U gemaak het, sal kom en hulle voor u aangesig neerbuig, Here, en hulle sal u Naam eer; 
###### v10
want U is groot en doen wonders, U alleen is God. 
###### v11
Leer my, HERE, u weg: ek sal in u waarheid wandel; verenig my hart tot die vrees van u Naam. 
###### v12
Here, my God, ek wil U loof met my hele hart en u Naam vir ewig eer; 
###### v13
want u goedertierenheid is groot oor my, en U het my siel uit die doderyk diep daaronder gered. 
###### v14
o God, vermeteles het teen my opgestaan, en 'n bende tiranne soek my lewe; en hulle stel U nie voor hul oë nie. 
###### v15
Maar U, Here, is 'n barmhartige en genadige God, lankmoedig en groot van goedertierenheid en trou. 
###### v16
Wend U tot my en wees my genadig; gee u sterkte aan u kneg en verlos die seun van u diensmaagd. 
###### v17
Doen aan my 'n teken ten goede, sodat my haters dit sien en beskaamd kan staan, omdat U, o HERE, my gehelp en getroos het. 
