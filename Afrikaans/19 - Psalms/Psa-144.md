# Psalms 144

[[Psa-143|← Psalms 143]] | [[Psalms]] | [[Psa-145|Psalms 145 →]]
***

###### v1
'n Psalm van Dawid. Geloofd sy die HERE, my rots, wat my hande leer om te veg, my vingers om oorlog te voer — 
###### v2
my goedertierenheid en my bergvesting, my skans en my redder, my skild en die Een by wie ek skuil, wat my volk aan my onderwerp. 
###### v3
o HERE, wat is die mens dat U hom ken, die mensekind dat U op hom ag gee? 
###### v4
Die mens is soos die nietigheid; sy dae is soos 'n vlugtige skaduwee. 
###### v5
Buig u hemele, HERE, en daal neer; raak die berge aan, dat hulle rook! 
###### v6
Slinger bliksems en verstrooi hulle; stuur u pyle uit en verwar hulle! 
###### v7
Strek uit die hoogte u hande uit; ruk my uit, en red my uit groot waters, uit die hand van vreemdes, 
###### v8
wie se mond leuens spreek en wie se regterhand 'n regterhand van bedrog is. 
###### v9
o God, ek wil 'n nuwe lied sing tot u eer, op die tiensnarige harp wil ek U psalmsing. 
###### v10
U wat aan konings die oorwinning gee, wat u kneg Dawid ontruk aan die gevaarlike swaard. 
###### v11
Ruk my uit en red my uit die hand van vreemdes, wie se mond leuens spreek en wie se regterhand 'n regterhand van bedrog is; 
###### v12
sodat ons seuns soos plante mag wees wat opgekweek is in hulle jeug, ons dogters soos hoekpilare wat uitgebeitel is na die boustyl van 'n paleis; 
###### v13
dat ons skure vol mag wees, wat allerhande soorte voorraad oplewer; ons kleinvee by duisende mag aanteel, by tien duisende vermeerder word op ons velde; 
###### v14
ons beeste gelaai mag wees; geen bres in ons mure en geen uittog daaruit, en geen geskreeu op ons pleine nie. 
###### v15
Welgeluksalig is die volk met wie dit so gaan; welgeluksalig is die volk wie se God die HERE is! 
