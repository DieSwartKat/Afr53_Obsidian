# Psalms 78

[[Psa-77|← Psalms 77]] | [[Psalms]] | [[Psa-79|Psalms 79 →]]
***

###### v1
'n Onderwysing van Asaf. My volk, luister na my onderrig; neig julle oor tot die woorde van my mond. 
###### v2
Ek wil my mond open met 'n spreuk, raaisels uit die voortyd laat stroom. 
###### v3
Wat ons gehoor het en weet en ons vaders ons vertel het, 
###### v4
sal ons nie verberg vir hulle kinders nie, maar aan die volgende geslag vertel die roemryke dade van die HERE en sy mag en sy wonders wat Hy gedoen het. 
###### v5
Hy tog het 'n getuienis opgerig in Jakob en 'n wet gegee in Israel, wat Hy ons vaders beveel het — om dit aan hulle kinders bekend te maak, 
###### v6
sodat die volgende geslag dit kan weet, die kinders wat gebore word, dat hulle kan opstaan en vertel aan hulle kinders, 
###### v7
en hulle vertroue op God kan stel en die dade van God nie vergeet nie, maar sy gebooie kan bewaar, 
###### v8
en nie word soos hulle vaders nie, 'n koppige en wederstrewige geslag, 'n geslag met 'n onvaste hart en wie se gees nie trou was teenoor God nie. 
###### v9
Die kinders van Efraim, gewapende boogskutters, het omgespring op die dag van oorlog. 
###### v10
Hulle het die verbond van God nie gehou nie en geweier om te wandel in sy wet. 
###### v11
En hulle het sy dade vergeet en sy wonders wat Hy hulle laat sien het. 
###### v12
Voor hulle vaders het Hy wonders gedoen, in die land Egipte, die veld van Soan. 
###### v13
Hy het die see geklief en hulle laat deurgaan en die waters laat staan soos 'n wal. 
###### v14
En Hy het hulle bedags gelei met 'n wolk en die hele nag met 'n lig van vuur. 
###### v15
Hy het rotse gekloof in die woestyn en hulle oorvloedig laat drink soos uit watervloede. 
###### v16
En Hy het strome laat uitgaan uit die rots en die waters laat afloop soos riviere. 
###### v17
Nog het hulle voortgegaan om teen Hom te sondig, om wederstrewig te wees teen die Allerhoogste in die dor land. 
###### v18
En hulle het God versoek in hul hart deur voedsel te vra na hulle sin. 
###### v19
En hulle het teen God gespreek, hulle het gesê: Sou God 'n tafel kan dek in die woestyn? 
###### v20
Kyk, Hy het die rots geslaan, dat waters gevloei en spruite gestroom het — sou Hy ook brood kan gee of vleis kan verskaf aan sy volk? 
###### v21
Daarom het die HERE gehoor en toornig geword, en 'n vuur is aangesteek teen Jakob, en toorn het ook opgegaan teen Israel; 
###### v22
omdat hulle in God nie geglo en op sy hulp nie vertrou het nie. 
###### v23
En Hy het aan die wolke daarbo bevel gegee en die deure van die hemel oopgemaak; 
###### v24
en Hy het manna op hulle laat reën om te eet en koring van die hemel aan hulle gegee. 
###### v25
Mense het die brood van die engele geëet; Hy het hulle volop padkos gestuur. 
###### v26
Hy het die oostewind laat uitbreek aan die hemel en die suidewind deur sy sterkte aangevoer; 
###### v27
en Hy het vleis soos stof op hulle laat reën en gevleuelde voëls soos sand aan die seë; 
###### v28
en Hy het dit binne-in sy laer laat val, rondom sy wonings. 
###### v29
Toe het hulle geëet en ten volle versadig geword, en hulle begeerte het Hy bevredig. 
###### v30
Hulle was nie weg van hul begeerte nie — hulle voedsel was nog in hulle mond — 
###### v31
toe die toorn van God teen hulle opgegaan het en Hy 'n slagting onder hulle kragtige manne aangerig en die jongmanne van Israel neergewerp het. 
###### v32
Ondanks dit alles het hulle verder gesondig en nie aan sy wonders geglo nie. 
###### v33
So het Hy dan hulle dae laat vergaan in nietigheid en hulle jare in verskrikking. 
###### v34
Elke keer as Hy hulle gedood het, het hulle na Hom gevra en teruggekom en God gesoek; 
###### v35
en hulle het daaraan gedink dat God hul rots was en God, die Allerhoogste, hul verlosser. 
###### v36
En hulle het Hom met hul mond gevlei en Hom met hul tong belieg; 
###### v37
maar hulle hart het nie aan Hom vasgehou nie, en hulle was nie trou in sy verbond nie. 
###### v38
Maar Hy is barmhartig, Hy versoen die ongeregtigheid en verdelg nie, en dikwels wend Hy sy toorn af en wek nie al sy grimmigheid op nie. 
###### v39
En Hy het daaraan gedink dat hulle vlees was, 'n wind wat weggaan en nie terugkom nie. 
###### v40
Hoe dikwels was hulle wederstrewig teen Hom in die woestyn, het hulle Hom gegrief in die wildernis; 
###### v41
en hulle het God opnuut versoek en die Heilige van Israel gekrenk. 
###### v42
Hulle het nie aan sy hand gedink, aan die dag toe Hy hulle van die teëstander verlos het nie; 
###### v43
toe Hy sy tekens gedoen het in Egipte en sy wonders in die veld van Soan. 
###### v44
En Hy het hulle riviere verander in bloed en hulle strome, sodat hulle nie kon drink nie. 
###### v45
Hy het onder hulle steekvlieë gestuur wat hulle verteer het, en paddas wat verwoesting oor hulle gebring het. 
###### v46
En Hy het hulle opbrings aan die kaalvreter gegee en die vrug van hulle werk aan die treksprinkaan. 
###### v47
Hy het hulle wingerdstok deur die hael doodgemaak en hulle wildevyeboom deur ryp. 
###### v48
Ook het Hy hulle diere aan die hael oorgegee en hulle vee aan die blitse. 
###### v49
Hy het die gloed van sy toorn onder hulle gestuur, grimmigheid en woede en benoudheid, 'n uitsending van ongeluksbodes. 
###### v50
Hy het 'n pad vir sy toorn gebaan, hulle siel nie gered van die dood nie, maar hulle lewe aan die pes oorgegee. 
###### v51
En Hy het al die eersgeborenes in Egipte getref, die eerstelinge van hul krag in die tente van Gam. 
###### v52
Maar Hy het sy volk laat wegtrek soos skape en hulle gelei soos 'n kudde in die woestyn. 
###### v53
Ja, Hy het hulle veilig gelei, sodat hulle nie gevrees het nie; maar die see het hulle vyande oordek. 
###### v54
En Hy het hulle gebring na sy heilige grondgebied, na die bergland wat sy regterhand verwerf het. 
###### v55
En Hy het nasies voor hulle uit verdrywe en dié aan hulle as afgemete erfdeel laat val, en Hy het die stamme van Israel in hulle tente laat woon. 
###### v56
Maar hulle het Hom versoek en was wederstrewig teen God, die Allerhoogste, en hulle het sy getuienisse nie onderhou nie. 
###### v57
En hulle was afvallig en het troueloos gehandel soos hul vaders; hulle het omgedraai soos 'n bedrieglike boog. 
###### v58
En hulle het Hom geterg deur hul hoogtes en deur hul gesnede beelde sy jaloersheid gewek. 
###### v59
God het dit gehoor en toornig geword, en Hy het Israel heeltemal verwerp. 
###### v60
En Hy het die tabernakel in Silo prysgegee, die tent wat Hy opgeslaan het onder die mense. 
###### v61
En Hy het sy sterkte oorgegee in gevangenskap en sy heerlikheid in die hand van die teëstander. 
###### v62
En Hy het sy volk oorgelewer aan die swaard en toornig geword op sy erfdeel. 
###### v63
Die vuur het hulle jongmanne verteer, en hulle jongedogters is nie geprys nie. 
###### v64
Hulle priesters het deur die swaard geval, en hulle weduwees het nie geween nie. 
###### v65
Toe het die Here wakker geword soos een wat slaap, soos 'n held wat oorweldig is deur die wyn; 
###### v66
en Hy het sy teëstanders van agter geslaan, Hy het hulle 'n ewige smaadheid aangedoen. 
###### v67
En Hy het die tent van Josef verwerp, en die stam van Efraim het Hy nie uitverkies nie, 
###### v68
maar die stam van Juda uitverkies, die berg Sion wat Hy liefhet. 
###### v69
En Hy het sy heiligdom soos hemelhoogtes gebou, soos die aarde wat Hy vir ewig gegrondves het. 
###### v70
En Hy het sy kneg Dawid uitverkies en hom van die skaapkrale af geneem. 
###### v71
Agter die lammerooie het Hy hom gaan weghaal, om Jakob, sy volk, op te pas en Israel, sy erfdeel. 
###### v72
En hy het hulle opgepas na die opregtheid van sy hart en hulle gelei met die verstandige oorleg van sy hande. 
