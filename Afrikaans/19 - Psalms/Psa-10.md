# Psalms 10

[[Psa-09|← Psalms 09]] | [[Psalms]] | [[Psa-11|Psalms 11 →]]
***

###### v1
o HERE, waarom staan U so ver weg en hou U verborge in tye van benoudheid? 
###### v2
In sy trotsheid vervolg die goddelose die ellendige. Laat hulle gegryp word in die listige planne wat hulle uitgedink het! 
###### v3
Want die goddelose juig oor die begeerte van sy siel; en hy seën hom wat onregverdige wins maak, hy verag die HERE. 
###### v4
Die goddelose, met sy neus in die hoogte, sê: Hy ondersoek nie: daar is geen God nie — dit is al sy gedagtes! 
###### v5
Sy weë is altyd voorspoedig; hoog daarbo is u gerigte, weg van hom af; al sy teëstanders — hy blaas op hulle. 
###### v6
Hy sê in sy hart: Ek sal nie wankel nie; van geslag tot geslag is ek die een wat nie in die ongeluk sal wees nie. 
###### v7
Sy mond is vol van vloek en van bedrog en verdrukking; onder sy tong is moeite en onreg. 
###### v8
Hy sit in die hinderlae by die dorpe; in skuilplekke maak hy die onskuldige dood; sy oë loer op die ongelukkige. 
###### v9
Hy loer in die skuilhoek soos 'n leeu in sy lêplek; hy loer om die ellendige te vang; hy vang die ellendige deur sy net toe te trek; 
###### v10
en verbryseld sink dié terneer, en die ongelukkiges val in sy mag. 
###### v11
Hy sê in sy hart: God vergeet dit; Hy verberg sy aangesig; vir ewig sien Hy dit nie. 
###### v12
Staan op, HERE! o God, hef u hand op; vergeet die ellendiges nie! 
###### v13
Die goddelose, waarom verag hy God en sê in sy hart: U soek dit nie? 
###### v14
U het dit gesien; want U aanskou die moeite en verdriet, sodat 'n mens dit in u hand sal gee. Aan U gee die ongelukkige dit oor; U was 'n helper van die wees. 
###### v15
Verbreek die arm van die goddelose en slegte; besoek sy goddeloosheid totdat U niks vind nie! 
###### v16
Die HERE is Koning vir ewig en altyd; die heidene het vergaan uit sy land. 
###### v17
HERE, U het die begeerte van die ootmoediges gehoor; U sal hulle hart versterk, u oor sal luister 
###### v18
om aan die wees en verdrukte reg te doen. Geen mens uit die aarde sal langer voortgaan om skrik aan te jaag nie. 
