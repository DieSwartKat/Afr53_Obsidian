# Psalms 85

[[Psa-84|← Psalms 84]] | [[Psalms]] | [[Psa-86|Psalms 86 →]]
***

###### v1
Vir die musiekleier. Van die kinders van Korag. 'n Psalm. 
###### v2
U het, o HERE, 'n welbehae gehad in u land; die lot van Jakob het U verander. 
###### v3
U het die ongeregtigheid van u volk weggeneem, al hulle sonde bedek. Sela. 
###### v4
U het al u grimmigheid teruggetrek, U het U van die gloed van u toorn afgewend. 
###### v5
Herstel ons, o God van ons heil, en maak tot niet u grimmigheid teen ons! 
###### v6
Sal U vir ewig teen ons toornig wees, u toorn laat duur van geslag tot geslag? 
###### v7
Sal U ons nie weer lewend maak, sodat u volk in U bly kan wees nie? 
###### v8
Laat ons u goedertierenheid sien, o HERE, en gee ons u heil! 
###### v9
Ek wil hoor wat God die HERE spreek. Ja, Hy spreek vrede vir sy volk en vir sy gunsgenote; maar laat hulle nie tot dwaasheid terugkeer nie! 
###### v10
Gewis, sy heil is naby die wat Hom vrees, sodat heerlikheid in ons land kan woon. 
###### v11
Goedertierenheid en trou ontmoet mekaar; geregtigheid en vrede kus mekaar. 
###### v12
Trou spruit uit die aarde en geregtigheid kyk uit die hemel neer. 
###### v13
Ook gee die HERE die goeie, en ons land lewer sy opbrings. Geregtigheid gaan voor Hom uit, en dit let op die weg van sy voetstappe. 
