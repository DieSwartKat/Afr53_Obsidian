# Psalms 74

[[Psa-73|← Psalms 73]] | [[Psalms]] | [[Psa-75|Psalms 75 →]]
***

###### v1
'n Onderwysing van Asaf. o God, waarom het U vir altyd verstoot? Waarom rook u toorn teen die skape van u weide? 
###### v2
Dink aan u vergadering wat U in die voortyd verwerf het, wat U verlos het om die stam van u erfdeel te wees, aan die berg Sion waar U op gewoon het. 
###### v3
Hef u voete op na die ewige puinhope: alles het die vyand in die heiligdom verniel. 
###### v4
U teëstanders het binne-in u vergaderplek gebrul; hulle het hul tekens as tekens gestel. 
###### v5
Dit lyk soos wanneer iemand byle omhoog hef in 'n digte plek bome. 
###### v6
En nou — die houtsnywerk daarvan het hulle alles met byl en hamers stukkend geslaan. 
###### v7
Hulle het u heiligdom aan die brand gesteek; tot die grond toe het hulle die woonplek van u Naam ontheilig. 
###### v8
Hulle het in hul hart gesê: Laat ons hulle almal saam onderdruk! Hulle het al die vergaderplekke van God in die land verbrand. 
###### v9
Ons sien nie ons tekens nie; daar is geen profeet meer nie, en by ons is daar niemand wat weet hoe lank nie. 
###### v10
Hoe lank, o God, sal die teëstander smaad aandoen, sal die vyand u Naam vir altyd verag? 
###### v11
Waarom trek U u hand, ja, u regterhand, terug? Trek dit uit u boesem! Vernietig! 
###### v12
Nogtans is God my Koning van die voortyd af, wat verlossinge werk op die aarde. 
###### v13
U het deur u sterkte die see geklief; U het die koppe van die seemonsters op die waters verbreek. 
###### v14
U het die koppe van die Leviátan verbrysel; U het hom gegee as voedsel vir 'n volk — vir woestyndiere. 
###### v15
U het fontein en stroom oopgeslaan; U het standhoudende riviere laat opdroog. 
###### v16
Aan U behoort die dag, aan U behoort ook die nag; U het hemelligte en son vasgestel. 
###### v17
U het al die grense van die aarde bepaal; somer en winter, U het hulle geformeer. 
###### v18
Dink hieraan: Die vyand het die HERE gesmaad, en 'n dwase volk het u Naam verag. 
###### v19
Gee aan die wilde diere die siel van u tortelduif nie oor nie; vergeet nie vir altyd die lewe van u ellendiges nie. 
###### v20
Aanskou die verbond, want die donker plekke van die land is vol wonings van geweld. 
###### v21
Laat die verdrukte nie beskaamd terugkom nie; laat die ellendige en behoeftige u Naam prys. 
###### v22
Staan op, o God, verdedig u saak; dink aan die smaad wat U die hele dag aangedoen word deur 'n dwaas. 
###### v23
Vergeet nie die geroep van u teëstanders nie — die rumoer van u opstandige vyande, wat altyddeur opgaan! 
