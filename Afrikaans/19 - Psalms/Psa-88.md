# Psalms 88

[[Psa-87|← Psalms 87]] | [[Psalms]] | [[Psa-89|Psalms 89 →]]
***

###### v1
'n Lied, 'n Psalm van die kinders van Korag, Vir die musiekleier; op die wysie van: "Máhalat leannot." 'n Onderwysing van Heman, die Esrahiet. 
###### v2
HERE, God van my heil, bedags roep ek, in die nag is dit voor U. 
###### v3
Laat my gebed voor u aangesig kom, neig u oor tot my smeking. 
###### v4
Want my siel is sat van teëspoede, en my lewe raak aan die doderyk. 
###### v5
Ek word gereken by die wat in die kuil neerdaal; ek het geword soos 'n man sonder krag, 
###### v6
vrygelaat onder die dooies, soos die wat verslaan is, wat in die graf lê, aan wie U nie meer dink nie, en wat afgesny is van u hand. 
###### v7
U het my gesit in die kuil diep daaronder, in duisternisse, in dieptes. 
###### v8
U grimmigheid rus op my, en U druk my neer met al u golwe. Sela. 
###### v9
U het my bekendes ver van my verwyder, my iets afskuweliks gemaak vir hulle; ek is ingesluit en kan nie uitkom nie. 
###### v10
My oog vergaan van ellende. HERE, ek roep U aan die hele dag deur, ek brei my hande na U uit. 
###### v11
Kan U aan die dooies 'n wonder doen? Of kan skimme opstaan, kan hulle U loof? Sela. 
###### v12
Kan u goedertierenheid vertel word in die graf, u trou in die plek van vertering? 
###### v13
Kan u wondermag in die duisternis bekend word en u geregtigheid in die land van vergetelheid? 
###### v14
Maar ék, HERE, roep U aan om hulp, en in die môre kom my gebed U tegemoet. 
###### v15
HERE, waarom verstoot U my siel, verberg U u aangesig vir my? 
###### v16
Van jongs af is ek ellendig en klaar om te sterwe; ek dra u verskrikkinge, ek is radeloos. 
###### v17
U toorngloed het oor my gegaan; u verskrikkinge vernietig my; 
###### v18
die hele dag omring hulle my soos water, saam omsingel hulle my. U het vriend en metgesel ver van my verwyder; my bekendes is duisternis. 
