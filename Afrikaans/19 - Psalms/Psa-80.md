# Psalms 80

[[Psa-79|← Psalms 79]] | [[Psalms]] | [[Psa-81|Psalms 81 →]]
***

###### v1
Vir die musiekleier; op die wysie van: "Lelies". 'n Getuienis. Van Asaf. 'n Psalm. 
###### v2
o Herder van Israel, hoor tog; U wat Josef soos skape lei, wat bo-oor die gérubs troon, verskyn in ligglans! 
###### v3
Wek u mag op voor Efraim en Benjamin en Manasse, en kom ons te hulp! 
###### v4
o God, herstel ons, en laat u aangesig skyn, sodat ons verlos kan word! 
###### v5
o HERE, God van die leërskare, hoe lank nog rook u toorn by die gebed van u volk? 
###### v6
U het hulle tranebrood laat eet, hulle oorvloedig trane laat drink. 
###### v7
U het ons 'n voorwerp van stryd gemaak vir ons bure, en ons vyande drywe die spot. 
###### v8
o God van die leërskare, herstel ons, en laat u aangesig skyn, sodat ons verlos kan word! 
###### v9
'n Wingerdstok het U uitgetrek uit Egipte; U het die nasies uitgedrywe en hom geplant. 
###### v10
U het voor hom plek gemaak, en hy het wortels geskiet en die land vervul. 
###### v11
Die berge was oordek met sy skaduwee, en met sy ranke die seders van God. 
###### v12
Hy het sy ranke uitgebrei tot by die see en sy lote na die Rivier toe. 
###### v13
Waarom het U sy mure stukkend gebreek, sodat almal wat met die pad verbygaan, hom kaalpluk? 
###### v14
Die wildevark uit die bos eet hom op, en wat roer op die veld, wei hom af. 
###### v15
o God van die leërskare, kom tog terug; aanskou uit die hemel en kyk, en gee ag op hierdie wingerdstok; 
###### v16
en wees 'n beskerming vir wat u regterhand geplant het, en oor die seun wat U vir Uself grootgemaak het. 
###### v17
Hy is met vuur verbrand, hy is afgekap; vanweë die dreiging van u aangesig kom hulle om. 
###### v18
Laat u hand wees oor die man van u regterhand, oor die menseseun wat U vir Uself grootgemaak het. 
###### v19
Dan sal ons nie van U afwyk nie; hou ons in die lewe, dan sal ons u Naam aanroep. o HERE, God van die leërskare, herstel ons; laat u aangesig skyn, sodat ons verlos kan word! 
