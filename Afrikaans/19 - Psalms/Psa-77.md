# Psalms 77

[[Psa-76|← Psalms 76]] | [[Psalms]] | [[Psa-78|Psalms 78 →]]
***

###### v1
Vir die musiekleier; op die wysie van: "Jedútun." 'n Psalm van Asaf. 
###### v2
My stem is tot God en ek roep; my stem is tot God, dat Hy na my kan luister. 
###### v3
Op die dag van my benoudheid soek ek die HERE; snags bly my hand uitgestrek sonder om moeg te word; my siel weier om getroos te word. 
###### v4
As ek aan God dink, moet ek steun; peins ek, dan versmag my gees. Sela. 
###### v5
U hou my ooglede oop; ek is onrustig en kan nie spreek nie. 
###### v6
Ek dink oor die dae van die voortyd, oor die ou, ou jare. 
###### v7
Ek wil dink aan my snarespel in die nag, wil peins met my hart, en my gees deurvors: 
###### v8
Sal die Here vir altyd verstoot en verder nie meer goedgunstig wees nie? 
###### v9
Hou sy goedertierenheid vir altyd op? Is dit met die belofte gedaan van geslag tot geslag? 
###### v10
Het God vergeet om genadig te wees? Of het Hy in toorn sy barmhartighede toegesluit? Sela. 
###### v11
Toe het ek gesê: Dit is my grootste bekommernis dat die regterhand van die Allerhoogste verander! 
###### v12
Ek dink aan die dade van die HERE; ja, ek wil dink aan u wonders uit die voortyd 
###### v13
en al u werk oordink, en ek wil peins oor u dade. 
###### v14
o God, u weg is in heiligheid. Wie is 'n groot God soos God? 
###### v15
U is die God wat wonders doen; U het u sterkte onder die volke bekend gemaak. 
###### v16
U het u volk met 'n sterk arm verlos, die kinders van Jakob en van Josef. Sela. 
###### v17
Die waters het U gesien, o God, die waters het U gesien, hulle het gebewe; ja, die watervloede het gesidder. 
###### v18
Die wolke het water uitgegiet, die hemele het donder laat hoor, ook het u pyle rondgevlieg. 
###### v19
U rollende donder het weerklink; bliksems het die wêreld verlig; die aarde het gesidder en gebewe. 
###### v20
U weg was in die see en u paaie in groot waters, en u spore was nie te beken nie. U het u volk soos skape gelei deur die hand van Moses en Aäron. 
