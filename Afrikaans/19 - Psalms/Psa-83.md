# Psalms 83

[[Psa-82|← Psalms 82]] | [[Psalms]] | [[Psa-84|Psalms 84 →]]
***

###### v1
'n Lied. 'n Psalm van Asaf. 
###### v2
o God, hou U nie stil nie, swyg nie en rus nie, o God! 
###### v3
Want kyk, u vyande maak rumoer, en u haters steek die hoof op. 
###### v4
Teen u volk smee hulle listig 'n plan en hou onder mekaar raad teen u verborgenes. 
###### v5
Hulle sê: Kom, laat ons hulle vernietig, dat hulle geen volk meer is nie, sodat aan die naam van Israel nie meer gedink word nie. 
###### v6
Want hulle het van harte saam raad gehou; teen U sluit hulle 'n verbond: 
###### v7
die tente van Edom en die Ismaeliete, Moab en die Hagareners, 
###### v8
Gebal en Ammon, en Amalek, Filistéa saam met die inwoners van Tirus. 
###### v9
Ook het Assur by hulle aangesluit; hulle is 'n arm vir die kinders van Lot. Sela. 
###### v10
Maak met hulle soos met Mídian, soos met Sísera, soos met Jabin by die spruit Kison: 
###### v11
hulle is verdelg by Endor, hulle het mis geword vir die grond. 
###### v12
Maak hulle, hul edeles, soos Oreb en Seëb, en al hulle vorste soos Seba en Salmúna, 
###### v13
wat sê: Laat ons die woninge van God vir ons in besit neem! 
###### v14
My God, maak hulle soos strooi, soos stoppels voor die wind. 
###### v15
Soos vuur wat 'n bos verbrand, en soos die vlam wat berge aan die brand steek — 
###### v16
vervolg hulle só met u storm en verskrik hulle met u stormwind. 
###### v17
Oordek hulle aangesig met skande, dat hulle u Naam kan soek, o HERE! 
###### v18
Laat hulle beskaamd staan en verskrik wees vir ewig, en laat hulle rooi van skaamte word en omkom; sodat hulle kan weet dat U, wie se Naam HERE is, alleen die Allerhoogste is oor die hele aarde. 
