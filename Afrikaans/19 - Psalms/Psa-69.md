# Psalms 69

[[Psa-68|← Psalms 68]] | [[Psalms]] | [[Psa-70|Psalms 70 →]]
***

###### v1
Vir die musiekleier; op die wysie van: "Lelies." 'n Psalm van Dawid. 
###### v2
Verlos my, o God, want die waters het tot by die siel gekom. 
###### v3
Ek sink in grondelose modder waar geen staanplek is nie; ek het in waterdieptes gekom, en die stroom loop oor my. 
###### v4
Ek is moeg van my geroep, my keel brand, my oë versmag terwyl ek wag op my God. 
###### v5
Die wat my sonder oorsaak haat, is meer as die hare van my hoof; die wat klaar staan om my te vernietig, wat sonder grond my vyande is, is magtig; wat ek nie geroof het nie, moet ek dan teruggee. 
###### v6
o God, U weet van my dwaasheid, en my skuldige dade is vir U nie verborge nie. 
###### v7
Laat die wat u verwag, deur my nie beskaamd staan nie, o Here, HERE van die leërskare! Laat die wat U soek, deur my nie in die skande kom nie, o God van Israel! 
###### v8
Want om U ontwil dra ek smaad, bedek skande my aangesig. 
###### v9
Vreemd het ek vir my broers geword en 'n onbekende vir die seuns van my moeder. 
###### v10
Want die ywer vir u huis het my verteer, en die smaadhede van die wat U smaad, het op my geval. 
###### v11
Wat my aangaan, my siel het geween met vas; maar dit het smaadhede vir my geword. 
###### v12
Ek het ook 'n rougewaad my kleding gemaak en vir hulle 'n spreekwoord geword. 
###### v13
Die wat in die poort sit, praat van my — ook die spotlied van die wat sterk drank drink. 
###### v14
Maar ek — my gebed is tot U, o HERE: in die tyd van genade, o God, verhoor my deur die grootheid van u goedertierenheid, deur die trou van u heil! 
###### v15
Red my uit die modder en laat my nie sink nie; laat my gered word van my haters en uit waterdieptes. 
###### v16
Laat die waterstroom nie oor my loop en die diepte my nie verslind nie, en laat die put sy mond bo my nie toesluit nie! 
###### v17
Verhoor my, o HERE, want u goedertierenheid is goed; wend U tot my na die grootheid van u barmhartighede. 
###### v18
En verberg u aangesig nie vir u kneg nie; want ek is benoud. Verhoor my dan gou! 
###### v19
Kom nader na my siel, verlos dit; bevry my om my vyande ontwil. 
###### v20
U ken my smaad en my beskaming en my skande; al my teëstanders is voor U. 
###### v21
Die smaad breek my hart, en ek is verswak; ja, ek het gewag op medelyde, maar verniet; en op vertroosters, maar het hulle nie gevind nie. 
###### v22
En hulle het aan my gal gegee as my spys, en vir my dors het hulle my asyn laat drink. 
###### v23
Laat hul tafel voor hulle 'n vangnet wees en vir hulle wat sorgeloos is, 'n strik. 
###### v24
Laat hulle oë duister word, sodat hulle nie sien nie; en maak dat hulle heupe altyddeur wankel. 
###### v25
Stort oor hulle u grimmigheid uit, en laat u toorngloed hulle inhaal. 
###### v26
Laat hulle laer woes word, laat in hulle tente geen bewoner wees nie. 
###### v27
Want hulle vervolg hom wat deur U swaar getref is, en vertel van die smart van u gewondes. 
###### v28
Voeg skuld by hulle skuld, en laat hulle nie in u geregtigheid kom nie. 
###### v29
Laat hulle uitgedelg word uit die boek van die lewe en nie saam met die regverdiges opgeskrywe word nie. 
###### v30
Maar ek is ellendig en in pyn: laat u hulp, o God, my beskerm! 
###### v31
Ek wil die Naam van God prys met 'n lied en Hom groot maak met danksegging; 
###### v32
en dit sal die HERE welgevalliger wees as beeste, as stiere wat horings en gesplitste kloue het. 
###### v33
As die ootmoediges dit sien, sal hulle bly wees; julle wat na God soek, laat julle hart lewe! 
###### v34
Want die HERE luister na die behoeftiges en verag sy gevangenes nie. 
###### v35
Laat hemel en aarde Hom prys, die see en alles wat daarin roer. 
###### v36
Want God sal Sion verlos en die stede van Juda bou; en daar sal hulle woon en dit besit. En die nageslag van sy knegte sal dit beërwe, en die liefhebbers van sy Naam sal daarin woon. 
