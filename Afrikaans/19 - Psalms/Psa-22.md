# Psalms 22

[[Psa-21|← Psalms 21]] | [[Psalms]] | [[Psa-23|Psalms 23 →]]
***

###### v1
Vir die musiekleier; op die wysie van: "Die hert van die dageraad." 'n Psalm van Dawid. 
###### v2
My God, my God, waarom het U my verlaat, ver van my hulp, van die woorde van my gebrul? 
###### v3
My God, ek roep bedags, maar U antwoord nie; en snags, en ek kan nie swyg nie. 
###### v4
Tog is U die Heilige wat woon onder die lofsange van Israel! 
###### v5
Op U het ons vaders vertrou; hulle het vertrou, en U het hulle uitgered. 
###### v6
Hulle het U aangeroep en het ontvlug; op U het hulle vertrou en nie beskaamd gestaan nie. 
###### v7
Maar ek is 'n wurm en geen man nie, 'n smaad van die mense en verag deur die volk. 
###### v8
Almal wat my sien, spot met my; hulle steek die lip uit, hulle skud die hoof en sê: 
###### v9
Laat dit aan die HERE oor! Laat Hy hom red, laat Hy hom bevry: Hy het mos behae in hom! 
###### v10
Ja, U is dit wat my uit die moederskoot uitgetrek het, wat my veilig laat rus het aan my moeder se bors. 
###### v11
Aan U is ek oorgegee van die geboorte af; van die skoot van my moeder af is U my God. 
###### v12
Wees nie ver van my af nie, want die nood is naby, want daar is geen helper nie. 
###### v13
Baie stiere het my omsingel, sterkes van Basan het my omring. 
###### v14
Hulle het hul mond teen my oopgespalk soos 'n leeu wat verskeur en brul. 
###### v15
Ek is uitgestort soos water; al my beendere raak los; my hart het soos was geword; dit het gesmelt binne-in my ingewande. 
###### v16
My krag is verdroog soos 'n potskerf, en my tong kleef aan my verhemelte; en U lê my neer in die stof van die dood. 
###### v17
Want honde het my omsingel; 'n bende kwaaddoeners het my omring; hulle het my hande en my voete deurgrawe. 
###### v18
Al my beendere kan ek tel; húlle kyk, hulle sien met welgevalle op my neer! 
###### v19
Hulle verdeel my klere onder mekaar en werp die lot oor my gewaad. 
###### v20
Maar U, HERE, wees nie ver nie; my Sterkte, maak tog gou om my te help! 
###### v21
Red my siel van die swaard, my enigste uit die mag van die hond. 
###### v22
Verlos my uit die bek van die leeu, en uit die horings van die buffels het U my verhoor! 
###### v23
Ek wil u Naam aan my broers vertel, in die vergadering U prys. 
###### v24
Julle wat die HERE vrees, prys Hom! Al die nakomelinge van Jakob, vereer Hom! Ja, vrees Hom, al die nakomelinge van Israel! 
###### v25
Want Hy het die ellende van die ellendige nie verag of verfoei en sy aangesig vir hom nie verberg nie; maar Hy het gehoor toe dié Hom aangeroep het om hulp. 
###### v26
Van U kom my lof in 'n groot vergadering; ek sal my geloftes betaal in teenwoordigheid van die wat Hom vrees. 
###### v27
Die ootmoediges sal eet en versadig word; húlle sal die HERE prys wat na Hom soek; mag julle hart vir ewig lewe! 
###### v28
Al die eindes van die aarde sal daaraan dink en hulle tot die HERE bekeer, en al die geslagte van die nasies sal voor u aangesig aanbid. 
###### v29
Want die koninkryk behoort aan die HERE, en Hy heers oor die nasies. 
###### v30
Al die grotes van die aarde sal eet en aanbid; almal wat in die stof neerdaal, sal voor sy aangesig kniel en hy wat sy siel nie in die lewe kan hou nie. 
###### v31
'n Nageslag sal Hom dien; dit sal vertel word van die HERE aan die volgende geslag. Hulle sal aankom en sy geregtigheid verkondig aan die volk wat gebore word; want Hy het dit gedoen. 
