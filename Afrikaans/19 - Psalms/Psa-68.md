# Psalms 68

[[Psa-67|← Psalms 67]] | [[Psalms]] | [[Psa-69|Psalms 69 →]]
***

###### v1
Vir die musiekleier. Van Dawid. 'n Psalm. 'n Lied. 
###### v2
God staan op, sy vyande raak verstrooid, en sy haters vlug voor sy aangesig weg! 
###### v3
Soos rook verdryf word, verdryf U hulle; soos was smelt voor die vuur, vergaan die goddelose voor die aangesig van God. 
###### v4
Maar die regverdiges is bly, hulle juig voor die aangesig van God, en hulle is vrolik met blydskap. 
###### v5
Sing tot eer van God, psalmsing tot eer van sy Naam, vul die pad op vir Hom wat deur die woestynvlaktes ry: HERE is sy Naam; en jubel voor sy aangesig! 
###### v6
'n Vader van die wese en 'n regter van die weduwees is God in sy heilige woning. 
###### v7
God laat die eensames woon in 'n huisgesin, Hy lei die gevangenes uit in voorspoed; maar die wederstrewiges woon in 'n dor land. 
###### v8
o God, toe U uitgetrek het voor u volk, toe U voortgestap het in die wildernis, Sela, 
###### v9
het die aarde gebewe! Ook het die hemele gedrup voor die aangesig van God; hierdie Sinai voor die aangesig van God, die God van Israel! 
###### v10
Met 'n milde reën het U, o God, u erfdeel besproei; en toe dit moeg was, het U dit versterk. 
###### v11
U skare het daarin gewoon; U het dit in u goedheid berei vir die ellendige, o God! 
###### v12
Die Here het die woord laat hoor — die vroue wat die goeie tyding gebring het, was 'n groot skare: 
###### v13
Die konings van die leërskare vlug, hulle vlug; en sy wat tuis gebly het, verdeel die buit. 
###### v14
As julle daar lê tussen die veekrale, is die vlerke van die duif oordek met silwer en sy vleuels met liggroen goud. 
###### v15
Toe die Almagtige konings daarin verstrooi het, het dit gesneeu op Salmon. 
###### v16
'n Berg van God is die berg Basan, 'n berg met toppe is die berg Basan. 
###### v17
Waarom kyk julle afgunstig, o berge met toppe, na die berg wat God begeer het vir sy woning? Ja, die HERE sal daar woon tot in ewigheid. 
###### v18
Die waens van God is tien duisende, duisend maal duisende; die Here is onder hulle; dit is Sinai in heiligheid. 
###### v19
U het opgeklim na die hoogte, U het gevangenes weggevoer, U het geskenke geneem onder die mense; ja, ook wederstrewiges om daar te woon, o HERE God! 
###### v20
Geloofd sy die Here! Dag ná dag dra Hy ons; God is ons heil! Sela. 
###### v21
God is vir ons 'n God van verlossinge, en die HERE Here het uitkomste teen die dood. 
###### v22
Gewis, God sal die kop van sy vyande verbrysel, die harige skedel van hom wat in sy sondeskuld rondwandel. 
###### v23
Die Here het gesê: Ek sal terugbring uit Basan, Ek sal terugbring uit die dieptes van die see; 
###### v24
sodat jy jou voet kan steek in bloed, die tong van jou honde van die vyande sy deel kan hê. 
###### v25
o God, hulle sien u optogte, die optogte van my God, my Koning in die heiligdom. 
###### v26
Vooraan gaan die sangers, daaragter die snaarspelers, tussen jongmeisies in wat die tamboeryn slaan. 
###### v27
Loof God, die Here, in die vergaderinge, julle wat is uit die fontein van Israel! 
###### v28
Daar is Benjamin, die kleinste, wat oor hulle geheers het; die vorste van Juda — hulle menigte; die vorste van Sébulon, die vorste van Náftali. 
###### v29
Jou God het jou sterkte gebied: betoon U sterk, o God, wat vir ons gewerk het! 
###### v30
Ter wille van u tempel in Jerusalem sal die konings aan U geskenke bring. 
###### v31
Dreig die wilde gedierte van die riet — die trop stiere saam met die kalwers van die volke — die wat hulleself onderwerp met stukke silwer. Hy het die volke verstrooi wat lus het in oorloë. 
###### v32
Edeles sal uit Egipte kom, Kus sal haastig sy hande uitsteek na God. 
###### v33
o Koninkryke van die aarde, sing tot eer van God; psalmsing tot eer van die Here! Sela. 
###### v34
Van Hom wat ry in die hoogste hemele, wat uit die voortyd is; kyk, Hy verhef sy stem, 'n magtige stem. 
###### v35
Gee sterkte aan God! Sy hoogheid is oor Israel en sy sterkte in die wolke. Vreeslik is God uit jou heiligdomme, o Israel! Die God van Israel — Hy gee aan die volk sterkte en kragte. Geloofd sy God! 
