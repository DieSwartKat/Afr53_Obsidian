# Psalms 50

[[Psa-49|← Psalms 49]] | [[Psalms]] | [[Psa-51|Psalms 51 →]]
***

###### v1
'n Psalm van Asaf. Die God van die gode, die HERE, spreek en roep die aarde, van die opgang van die son af tot sy ondergang toe. 
###### v2
Uit Sion, die volkomenheid van skoonheid, verskyn God in ligglans. 
###### v3
Onse God kom en kan nie swyg nie. Vuur verteer voor sy aangesig, en rondom Hom storm dit geweldig. 
###### v4
Hy roep na die hemel daarbo, en na die aarde, om sy volk te oordeel: 
###### v5
Versamel my gunsgenote vir My, hulle wat my verbond by die offer sluit! 
###### v6
En — die hemele verkondig sy geregtigheid, want God staan gereed om te oordeel! Sela. 
###### v7
Hoor, my volk, dat Ek kan spreek; Israel, dat Ek jou dit kan inskerp: Ek is God, jou God! 
###### v8
Oor jou offers bestraf Ek jou nie, en jou brandoffers is altyddeur voor My. 
###### v9
Ek hoef uit jou huis geen stier te neem of bokke uit jou krale nie; 
###### v10
want al die wilde diere van die bos is myne, die vee op berge by duisende. 
###### v11
Ek ken al die voëls van die berge, en wat roer op die veld, is van My. 
###### v12
As Ek honger het, sal Ek jou dit nie sê nie; want die wêreld is myne en sy volheid. 
###### v13
Sou Ek vleis van stiere eet of bloed van bokke drink? 
###### v14
Offer dank aan God, en betaal jou geloftes aan die Allerhoogste; 
###### v15
en roep My aan in die dag van benoudheid: Ek sal jou uithelp, en jy moet My eer. 
###### v16
Maar aan die goddelose sê God: Wat vertel jy nog my insettinge en neem jy my verbond in jou mond — 
###### v17
terwyl jy die tug haat en my woorde agter jou werp? 
###### v18
As jy 'n dief sien, dan geval dit jou by hom, en jou deel is met die egbrekers. 
###### v19
Jou mond laat jy los in boosheid, en jou tong vleg bedrog. 
###### v20
Jy sit en praat teen jou broer, die seun van jou moeder beskimp jy. 
###### v21
Hierdie dinge het jy gedoen, en sou Ek swyg? Jy dink Ek is net soos jy! Ek gaan jou straf en jou dit ordelik voor oë stel. 
###### v22
Verstaan dit tog, o Godvergeters, sodat Ek nie verskeur sonder dat iemand red nie. 
###### v23
Die een wat dank offer, eer My; en die een wat op sy weg ag gee, hom sal Ek die heil van God laat geniet. 
