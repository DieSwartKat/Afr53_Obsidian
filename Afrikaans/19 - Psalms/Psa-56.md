# Psalms 56

[[Psa-55|← Psalms 55]] | [[Psalms]] | [[Psa-57|Psalms 57 →]]
***

###### v1
Vir die musiekleier; op die wysie van: "Die Duif van die ver Terebinte." Van Dawid. 'n Gedig, toe die Filistyne hom gevang het in Gat. 
###### v2
Wees my genadig, o God, want mense vertrap my; hy wat my beveg, verdruk my die hele dag. 
###### v3
My vyande vertrap my die hele dag, want baie veg teen my in hoogmoed. 
###### v4
Die dag as ek vrees, sal ék op U vertrou. 
###### v5
Deur God sal ek sy woord prys; ek vertrou op God, ek vrees nie; wat kan vlees my doen? 
###### v6
Die hele dag verdraai hulle my woorde; al hulle gedagtes is teen my, om kwaad te doen. 
###### v7
Hulle val aan, lê en loer — hulle let op my hakskene net soos hulle op my lewe geloer het. 
###### v8
Ondanks hul ongeregtigheid — sal hulle ontvlug? Werp volke neer in toorn, o God! 
###### v9
U het my omswerwinge getel; hou my trane in u kruik; is hulle nie in u boek nie? 
###### v10
Dan sal my vyande agteruitwyk op die dag as ek roep; dit weet ek dat God aan my kant is. 
###### v11
Deur God sal ek die woord prys; deur die HERE sal ek die woord prys. 
###### v12
Ek vertrou op God, ek vrees nie; wat kan 'n mens my doen? 
###### v13
Op my, o God, rus geloftes aan U gedoen; lofoffers sal ek U betaal; want U het my siel gered van die dood — ja, my voete van struikeling — om te wandel voor die aangesig van God in die lig van die lewe. 
