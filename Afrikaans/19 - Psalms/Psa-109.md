# Psalms 109

[[Psa-108|← Psalms 108]] | [[Psalms]] | [[Psa-110|Psalms 110 →]]
***

###### v1
Vir die musiekleier. Van Dawid. 'n Psalm. o God van my lof, moenie swyg nie! 
###### v2
Want hulle het die mond van die goddelose en die mond van bedrog teen my oopgemaak; hulle het met my gespreek met 'n leuenagtige tong, 
###### v3
en my met woorde van haat omring; ja, hulle het my sonder oorsaak beveg. 
###### v4
Vir my liefde behandel hulle my vyandig, terwyl ek tog gedurig bid. 
###### v5
En hulle het my kwaad vir goed opgelê en haat vir my liefde. 
###### v6
Stel 'n goddelose oor hom en laat 'n teëstander staan aan sy regterhand. 
###### v7
As hy geoordeel word, laat hom as skuldige uitgaan, en laat sy gebed sonde word. 
###### v8
Laat sy dae min wees; laat 'n ander sy amp neem. 
###### v9
Laat sy kinders wese word en sy vrou 'n weduwee; 
###### v10
en laat sy kinders oral rondswerwe en bedel en brood soek, weg van hulle puinhope af. 
###### v11
Laat die skuldeiser alles neem wat hy het, en laat vreemdes sy goed buitmaak. 
###### v12
Laat hom niemand hê wie se guns bestendig is, en laat niemand hom oor sy wese ontferm nie. 
###### v13
Laat sy nakomelinge uitgeroei word; laat hulle naam uitgedelg word in die volgende geslag. 
###### v14
Laat die HERE gedagtig wees aan die ongeregtigheid van sy vaders, en laat die sonde van sy moeder nie uitgedelg word nie. 
###### v15
Laat dié altyddeur voor die HERE wees, dat Hy hulle gedagtenis van die aarde af kan uitroei; 
###### v16
omdat hy nie daaraan gedink het om guns te bewys nie, maar die ellendige en behoeftige man vervolg het en die moedelose van hart, om hom dood te maak. 
###### v17
Ja, hy het die vloek liefgehad en — dit het oor hom gekom; en hy het geen welbehae gehad in die seën nie en — dit het ver van hom af gebly. 
###### v18
Hy het die vloek aangetrek soos 'n kleed en — dit het soos water in sy binneste gekom en soos olie in sy gebeente. 
###### v19
Laat dit vir hom wees soos 'n kleed waarin hy hom toedraai, en 'n gordel wat hy altyddeur ombind. 
###### v20
Laat dit die loon van my teëstanders wees vanweë die HERE, en van hulle wat kwaad spreek teen my. 
###### v21
Maar U, o HERE Here, maak dit goed met my om u Naam ontwil; omdat u goedertierenheid goed is, red my. 
###### v22
Want ek is ellendig en behoeftig, en my hart is deurwond in my binneste. 
###### v23
Ek gaan heen soos 'n skaduwee as dit lank word; ek is afgeskud soos 'n sprinkaan. 
###### v24
My knieë knik van vas, en my vlees het maer geword, sonder vet. 
###### v25
En ék het vir hulle 'n smaad geword; as hulle my sien, skud hulle hul hoof. 
###### v26
Help my, HERE my God! Verlos my na u goedertierenheid, 
###### v27
sodat hulle kan weet dat dit u hand is: U, o HERE, het dit gedoen. 
###### v28
Laat húlle vloek, maar U, seën U. Hulle het opgestaan en beskaamd geword, maar u kneg is bly. 
###### v29
Laat my teëstanders beklee word met smaad en hulle toedraai in hul skande soos in 'n mantel. 
###### v30
Ek sal die HERE hardop loof met my mond, en onder baie sal ek Hom prys; 
###### v31
want Hy staan aan die regterhand van die behoeftige om hom te verlos van die wat hom veroordeel. 
