# Psalms 89

[[Psa-88|← Psalms 88]] | [[Psalms]] | [[Psa-90|Psalms 90 →]]
***

###### v1
'n Onderwysing van Etan, die Esrahiet. 
###### v2
Die goedertierenhede van die HERE wil ek vir ewig besing; ek wil u trou bekend maak met my mond van geslag tot geslag. 
###### v3
Want ek het gesê: Goedertierenheid sal vir ewig gebou word; in die hemele — daar bevestig U u trou. 
###### v4
Ek het 'n verbond gesluit met my uitverkorene, met 'n eed aan Dawid, my kneg, belowe: 
###### v5
Tot in ewigheid sal Ek jou nageslag bevestig en jou troon opbou van geslag tot geslag. Sela. 
###### v6
En die hemele loof u wondermag, o HERE, ook u trou in die vergadering van die heiliges. 
###### v7
Want wie kan in die hemel met die HERE vergelyk word? Wie is soos die HERE onder die hemelinge, 
###### v8
'n God grootliks gedug in die raad van die heiliges en vreeslik bo almal wat rondom Hom is? 
###### v9
o HERE, God van die leërskare, wie is soos U? Grootmagtig is U, o HERE, en u trou is rondom U! 
###### v10
U heers oor die trotsheid van die see; as sy golwe hulle verhef, bring U hulle tot bedaring. 
###### v11
U het Rahab verbrysel soos een wat verslaan is, met u sterke arm u vyande verstrooi. 
###### v12
Aan U behoort die hemel, aan U ook die aarde; die wêreld en sy volheid — U het dit gegrond. 
###### v13
Die noorde en die suide — U het dit geskape; Tabor en Hermon jubel in u Naam. 
###### v14
U het 'n arm met mag; u hand is sterk, u regterhand verhewe. 
###### v15
Geregtigheid en reg is die grondslag van u troon; goedertierenheid en trou gaan voor u aangesig uit. 
###### v16
Welgeluksalig is die volk wat die geklank ken; o HERE, hulle wandel in die lig van u aangesig. 
###### v17
In u Naam juig hulle die hele dag, en deur u geregtigheid word hulle verhef. 
###### v18
Want U is hulle magtige sieraad, en deur u welbehae word ons horing verhef. 
###### v19
Want aan die HERE behoort ons skild, en ons koning aan die Heilige van Israel. 
###### v20
Toe het U in 'n gesig gespreek met u gunsgenoot en gesê: Ek het hulp verleen aan 'n held, 'n uitverkorene uit die volk verhef. 
###### v21
Ek het Dawid, my kneg, gevind, met my heilige olie hom gesalf, 
###### v22
met wie my hand bestendig sal wees; ook sal my arm hom versterk. 
###### v23
Die vyand sal hom nie oorval en die kwaaddoener hom nie verdruk nie; 
###### v24
maar Ek sal sy teëstanders voor hom weg verpletter; en die wat hom haat, sal Ek verslaan. 
###### v25
En my trou en my goedertierenheid sal met hom wees, en deur my Naam sal sy horing verhef word. 
###### v26
En Ek sal sy hand lê op die see en sy regterhand op die riviere. 
###### v27
Hy is dit wat My sal noem: U is my Vader, my God en die rots van my heil! 
###### v28
Ja, Ék sal hom 'n eersgeborene maak, die hoogste onder die konings van die aarde. 
###### v29
Vir ewig sal Ek my goedertierenheid vir hom bewaar, en my verbond bly vir hom vas. 
###### v30
En Ek sal sy nageslag vir ewig laat duur en sy troon soos die dae van die hemel. 
###### v31
As sy kinders my wet verlaat en in my regte nie wandel nie; 
###### v32
as hulle my insettinge ontheilig en my gebooie nie hou nie, 
###### v33
dan sal Ek hulle oortreding met die roede besoek en met plae hulle ongeregtigheid. 
###### v34
Maar my goedertierenheid sal Ek van hom nie wegneem en my trou nie verbreek nie. 
###### v35
Ek sal my verbond nie ontheilig nie, en wat oor my lippe gegaan het, sal Ek nie verander nie. 
###### v36
Een maal het Ek gesweer by my heiligheid: Waarlik, Ek sal vir Dawid nie lieg nie! 
###### v37
Sy nageslag sal vir ewig wees en sy troon soos die son voor My. 
###### v38
Soos die maan sal hy vir ewig vasstaan, en die getuie in die hemel is getrou. Sela. 
###### v39
Maar U het self verstoot en verag, U het toornig geword teen u gesalfde. 
###### v40
U het die verbond van u kneg tot niet gemaak, U het sy kroon ontheilig teen die grond. 
###### v41
U het al sy mure stukkend gebreek, sy vestings 'n puinhoop gemaak. 
###### v42
Almal wat met die pad verbygaan, het hom beroof; vir sy bure het hy 'n smaad geword. 
###### v43
U het die regterhand van sy teëstanders verhef, al sy vyande bly gemaak. 
###### v44
Ook het U die skerpte van sy swaard laat omdraai en hom nie laat standhou in die geveg nie. 
###### v45
U het aan hom sy glans onttrek en sy troon teen die grond neergewerp. 
###### v46
U het die dae van sy jeug verkort, hom met skaamte oordek. Sela. 
###### v47
Hoe lank sal U, o HERE, Uself vir altyd verberg, sal u grimmigheid brand soos 'n vuur? 
###### v48
Gedenk van watter lewensduur ek is, tot watter nietigheid U al die mensekinders geskape het! 
###### v49
Watter mens leef daar wat die dood nie sal sien nie, wat sy siel sal kan red uit die mag van die doderyk? Sela. 
###### v50
Here, waar is u vorige goedertierenhede wat U aan Dawid met 'n eed beloof het in u trou? 
###### v51
Gedenk, Here, die smaad van u knegte, hoe ek in my boesem dra die smaad van al die baie volke, 
###### v52
waarmee u vyande, o HERE, smaad, waarmee hulle die voetstappe van u gesalfde smaad. Geloofd sy die HERE vir ewig! Amen, ja amen. 
