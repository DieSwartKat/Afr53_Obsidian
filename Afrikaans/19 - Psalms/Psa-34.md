# Psalms 34

[[Psa-33|← Psalms 33]] | [[Psalms]] | [[Psa-35|Psalms 35 →]]
***

###### v1
'n Psalm van Dawid, toe hy hom kranksinnig gehou het voor Abiméleg en dié hom weggejaag het, sodat hy heengegaan het. 
###### v2
Alef. Ek wil die HERE altyd loof; sy lof sal altyddeur in my mond wees. 
###### v3
Bet. My siel sal hom beroem in die HERE; die ootmoediges sal dit hoor en bly wees. 
###### v4
Gimel. Maak die HERE saam met my groot, en laat ons saam sy Naam verhef! 
###### v5
Dalet. Ek het die HERE gesoek, en Hy het my geantwoord en my uit al my vrees gered. 
###### v6
He. Hulle het Hom aangesien en gestraal van vreugde, en hulle aangesig hoef nie rooi van skaamte te word nie. 
###### v7
Sajin. Hierdie ellendige het geroep, en die HERE het gehoor, en Hy het hom uit al sy benoudhede verlos. 
###### v8
Get. Die Engel van die HERE trek 'n laer rondom die wat Hom vrees, en red hulle uit. 
###### v9
Tet. Smaak en sien dat die HERE goed is; welgeluksalig is die man wat by Hom skuil! 
###### v10
Jod. Vrees die HERE, o sy heiliges, want die wat Hom vrees, het geen gebrek nie. 
###### v11
Kaf. Die jong leeus ly armoede en het honger; maar die wat die HERE soek, het geen gebrek aan enigiets nie. 
###### v12
Lamed. Kom, kinders, luister na my; ek wil julle die vrees van die HERE leer. 
###### v13
Mem. Wie is die man wat lus het in die lewe, wat dae liefhet om die goeie te sien? 
###### v14
Noen. Bewaar jou tong vir wat verkeerd is, en jou lippe dat hulle nie bedrog spreek nie. 
###### v15
Samek. Wyk af van wat verkeerd is, en doen wat goed is; soek die vrede en jaag dit na. 
###### v16
Ajin. Die oë van die HERE is op die regverdiges, en sy ore tot hulle hulpgeroep. 
###### v17
Pe. Die aangesig van die HERE is teen die kwaaddoeners, om hulle gedagtenis van die aarde af uit te roei. 
###### v18
Sade. Hulle roep, en die HERE hoor, en Hy red hulle uit al hul benoudhede. 
###### v19
Kof. Die HERE is naby die wat gebroke is van hart, en Hy verlos die wat verslae is van gees. 
###### v20
Resj. Menigvuldig is die teëspoede van die regverdige, maar uit dié almal red die HERE hom. 
###### v21
Sjin. Hy bewaar al sy bene: nie een daarvan word gebreek nie. 
###### v22
Tau. Die onheil maak die goddelose dood; en die wat die regverdige haat, moet daarvoor boet. Die HERE verlos die siel van sy knegte; en almal wat by Hom skuil, hoef nie te boet nie. 
