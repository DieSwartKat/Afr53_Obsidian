# Psalms 91

[[Psa-90|← Psalms 90]] | [[Psalms]] | [[Psa-92|Psalms 92 →]]
***

###### v1
Hy wat in die skuilplek van die Allerhoogste sit, sal vernag in die skaduwee van die Almagtige. 
###### v2
Ek sal tot die HERE sê: My toevlug en my bergvesting, my God op wie ek vertrou. 
###### v3
Want Hy is dit wat jou sal red uit die net van die voëlvanger, van die verderflike pes. 
###### v4
Hy sal jou dek met sy vlerke, en onder sy vleuels sal jy skuil; sy trou is 'n skild en pantser. 
###### v5
Jy hoef nie te vrees vir die skrik van die nag, vir die pyl wat bedags vlieg nie, 
###### v6
vir die pes wat in die donker wandel, vir die siekte wat op die middag verwoes nie! 
###### v7
Al val daar duisend aan jou sy en tien duisend aan jou regterhand — na jou sal dit nie aankom nie. 
###### v8
Net met jou oë sal jy dit aanskou en die vergelding van die goddelose sien. 
###### v9
Want U, HERE, is my toevlug. Die Allerhoogste het jy jou beskutting gemaak. 
###### v10
Geen onheil sal jou tref en geen plaag naby jou tent kom nie; 
###### v11
want Hy sal sy engele aangaande jou bevel gee om jou te bewaar op al jou weë. 
###### v12
Hulle sal jou op die hande dra, sodat jy jou voet teen geen klip stamp nie. 
###### v13
Op die leeu en die adder sal jy trap, die jong leeu en die slang vertrap. 
###### v14
Omdat hy My liefhet, sê God, daarom sal Ek hom red; Ek sal hom beskerm, omdat hy my Naam ken. 
###### v15
Hy sal My aanroep, en Ek sal hom verhoor; in die nood sal Ek by hom wees; Ek sal hom uitred en eer aan hom gee. 
###### v16
Met lengte van dae sal Ek hom versadig, en Ek sal hom my heil laat sien. 
