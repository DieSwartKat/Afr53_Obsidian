# Psalms 20

[[Psa-19|← Psalms 19]] | [[Psalms]] | [[Psa-21|Psalms 21 →]]
***

###### v1
Vir die musiekleier. 'n Psalm van Dawid. 
###### v2
Mag die HERE u verhoor in die dag van benoudheid! Mag die Naam van die God van Jakob u beskerm! 
###### v3
Mag Hy u hulp stuur uit die heiligdom en u ondersteun uit Sion! 
###### v4
Mag Hy dink aan al u spysoffers en u brandoffer met welgevalle aansien! Sela. 
###### v5
Mag Hy u gee na u hart en al u voornemens vervul! 
###### v6
Ons wil juig oor u oorwinning en die vaandels opsteek in die Naam van onse God. Mag die HERE al u begeertes vervul! 
###### v7
Nou weet ek dat die HERE sy gesalfde verlos; Hy sal hom verhoor uit sy heilige hemel met magtige dade van verlossing van sy regterhand. 
###### v8
Sommige roem op strydwaens en ander op perde, maar óns sal roem op die Naam van die HERE onse God. 
###### v9
Húlle het inmekaargesak en geval, maar óns het opgestaan en ons weer opgerig. HERE, verlos die koning! Mag Hy ons verhoor op die dag as ons roep! 
