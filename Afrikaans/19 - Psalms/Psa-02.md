# Psalms 2

[[Psa-01|← Psalms 01]] | [[Psalms]] | [[Psa-03|Psalms 03 →]]
***

###### v1
Waarom woel die nasies en bedink die volke nietige dinge? 
###### v2
Die konings van die aarde staan gereed, en die vorste hou saam raad teen die HERE en teen sy Gesalfde en sê: 
###### v3
Laat ons hulle bande stukkend ruk en hulle toue van ons afwerp! 
###### v4
Hy wat in die hemel woon, lag; die Here spot met hulle. 
###### v5
Dan sal Hy hulle aanspreek in sy toorn, en in sy grimmigheid sal Hy hulle verskrik: 
###### v6
Ek tog het my Koning gesalf oor Sion, my heilige berg. 
###### v7
Ek wil vertel van die besluit: Die HERE het aan My gesê: U is my Seun, vandag het Ek self U gegenereer. 
###### v8
Eis van My, en Ek wil nasies gee as u erfdeel en die eindes van die aarde as u besitting. 
###### v9
U sal hulle verpletter met 'n ysterstaf, U sal hulle stukkend slaan soos 'n erdepot. 
###### v10
Wees dan nou verstandig, o konings; laat julle waarsku, o regters van die aarde! 
###### v11
Dien die HERE met vrees, en juig met bewing. 
###### v12
Kus die Seun, dat Hy nie toornig word en julle op die weg vergaan nie; want gou kan sy toorn ontvlam. Welgeluksalig is almal wat by Hom skuil! 
