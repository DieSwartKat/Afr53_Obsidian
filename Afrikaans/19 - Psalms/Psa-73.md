# Psalms 73

[[Psa-72|← Psalms 72]] | [[Psalms]] | [[Psa-74|Psalms 74 →]]
***

###### v1
'n Psalm van Asaf. Waarlik, God is goed vir Israel, vir die wat rein van hart is. 
###### v2
Maar wat my aangaan, my voete het amper gestruikel, my voetstappe het byna uitgegly. 
###### v3
Want ek was afgunstig op die onsinniges toe ek die voorspoed van die goddelose mense sien. 
###### v4
Want daar is geen kwellings by hulle nie, gesond en vet is hulle liggaam. 
###### v5
In die moeite van sterwelinge is hulle nie, en saam met ander mense word hulle nie geplaag nie. 
###### v6
Daarom is die trots om hulle soos 'n halssieraad, die geweld bedek hulle soos 'n gewaad. 
###### v7
Hulle oë puil uit van vet; die inbeeldinge van die hart loop oor. 
###### v8
Hulle spot en spreek in boosheid verdrukking; hulle spreek uit die hoogte. 
###### v9
Hulle stel hul mond teen die hemel, en hul tong wandel op die aarde. 
###### v10
Daarom draai hulle mense hul hierheen, en waters in volheid word deur hulle geslurp. 
###### v11
En hulle sê: Hoe sou God dit weet, en sou daar kennis by die Allerhoogste wees? 
###### v12
Kyk, so is die goddelose mense, en altyd onbesorg vermeerder hulle die rykdom! 
###### v13
Waarlik, tevergeefs het ek my hart rein gehou en my hande in onskuld gewas. 
###### v14
Die hele dag tog is ek geslaan, en my tugtiging was daar elke môre. 
###### v15
As ek gesê het: Ek wil óók so spreek — dan sou ek ontrou gewees het aan die geslag van u kinders! 
###### v16
Toe het ek nagedink om dit te verstaan, maar dit was moeite in my oë, 
###### v17
totdat ek in die heiligdomme van God ingegaan en op hulle einde gelet het. 
###### v18
Waarlik, U stel hulle op gladde plekke; U laat hulle in puin val. 
###### v19
Hoe word hulle in 'n oomblik 'n voorwerp van verbasing, vergaan hulle, raak hulle tot niet deur verskrikkinge! 
###### v20
Soos 'n droom nadat 'n mens wakker word, o Here, so verag U, as U opwaak, hulle beeld! 
###### v21
Toe my hart bitter gestemd en ek in my niere geprikkel was, 
###### v22
toe was ék dom en het niks geweet nie; ek was 'n dier by U. 
###### v23
Nogtans is ek altyddeur by U; U het my regterhand gevat. 
###### v24
U sal my lei deur u raad en my daarna in heerlikheid opneem. 
###### v25
Wie het ek buiten U in die hemel? Buiten U begeer ek ook niks op die aarde nie. 
###### v26
Al beswyk my vlees en my hart — God is die rots van my hart en my deel tot in ewigheid. 
###### v27
Want kyk, die wat hulle ver van U af hou, vergaan; U roei almal uit wat van U afhoereer. 
###### v28
Maar wat my aangaan, dit is vir my goed om naby God te wees; in die Here HERE het ek my toevlug gestel, om al u werke te vertel. 
