# Psalms 95

[[Psa-94|← Psalms 94]] | [[Psalms]] | [[Psa-96|Psalms 96 →]]
***

###### v1
Kom, laat ons jubel tot eer van die HERE, laat ons juig ter ere van die rots van ons heil! 
###### v2
Laat ons sy aangesig tegemoetgaan met lof, met lofsange Hom toejuig! 
###### v3
Want die HERE is 'n grote God, ja, 'n groot Koning bo al die gode. 
###### v4
In wie se hand die diepste plekke van die aarde is, en die toppe van die berge is syne. 
###### v5
Aan wie die see behoort wat Hy self gemaak het, en die droë land wat sy hande geformeer het. 
###### v6
Kom, laat ons aanbid en neerbuk; laat ons kniel voor die HERE wat ons gemaak het. 
###### v7
Want Hy is onse God, en ons is die volk van sy weide en die skape van sy hand. Ag, as julle vandag maar na sy stem wou luister! 
###### v8
Verhard julle hart nie soos by Mériba, soos op die dag van Massa in die woestyn nie; 
###### v9
waar julle vaders My versoek het, My beproef het, alhoewel hulle my werk gesien het. 
###### v10
Veertig jaar het Ek 'n afkeer gehad van hierdie geslag en gesê: Hulle is 'n volk met 'n dwalende hart, en hulle ken my weë nie; 
###### v11
sodat Ek in my toorn gesweer het: Waarlik, hulle sal in my rus nie ingaan nie! 
