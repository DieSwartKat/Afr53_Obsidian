# Psalms 44

[[Psa-43|← Psalms 43]] | [[Psalms]] | [[Psa-45|Psalms 45 →]]
***

###### v1
Vir die musiekleier. Van die kinders van Korag. 'n Onderwysing. 
###### v2
o God, met ons ore het ons dit gehoor, ons vaders het ons dit vertel: 'n werk het U gedoen in hulle dae, in die dae van die voortyd. 
###### v3
U self het met u hand nasies verdrywe, maar húlle geplant; U het volke kwaad aangedoen, hulle daarenteen laat uitspruit. 
###### v4
Want hulle het die land nie deur hul swaard in besit geneem nie, en hul arm het hulle nie die oorwinning gegee nie, maar u regterhand en u arm en die lig van u aangesig, omdat U 'n welbehae in hulle gehad het. 
###### v5
U self is my Koning, o God! Gebied die oorwinninge van Jakob. 
###### v6
Deur U sal ons ons teëstanders omstoot; in u Naam sal ons hulle vertrap wat teen ons opstaan. 
###### v7
Want ek vertrou nie op my boog nie, en my swaard sal my die oorwinning nie gee nie; 
###### v8
maar U het ons verlos van ons teëstanders en ons haters beskaamd gemaak. 
###### v9
In God roem ons die hele dag, en u Naam sal ons loof tot in ewigheid. Sela. 
###### v10
En tog het U ons verstoot en tot skande gemaak, en U trek nie saam met ons leërs uit nie. 
###### v11
U laat ons agteruitwyk vir die teëstander, en ons haters plunder na hartelus. 
###### v12
U gee ons oor soos slagvee, en U het ons onder die nasies verstrooi. 
###### v13
U verkoop u volk vir niks en het nie baie verdien deur hulle koopprys nie. 
###### v14
U maak ons 'n smaad vir ons bure, 'n spot en beskimping vir die wat rondom ons is. 
###### v15
U maak ons 'n spreekwoord onder die nasies, 'n hoofskudding onder die volke. 
###### v16
My skande is die hele dag voor my, en die skaamte van my aangesig oordek my; 
###### v17
weens die stem van die smader en lasteraar, weens die blik van die vyand en wraakgierige. 
###### v18
Dit alles het oor ons gekom, en tog het ons U nie vergeet en nie bedrieglik gehandel teen u verbond nie. 
###### v19
Ons hart het nie agteruitgewyk nie, en ons gange het van u pad nie afgebuig nie, 
###### v20
alhoewel U ons verbrysel het in 'n plek van jakkalse en ons met 'n doodskaduwee oordek. 
###### v21
As ons die Naam van onse God vergeet het en ons hande uitgebrei het na 'n vreemde god — 
###### v22
sou God dit nie naspeur nie? Want Hy ken die geheime van die hart. 
###### v23
Maar om U ontwil word ons die hele dag gedood; ons word gereken as slagskape. 
###### v24
Ontwaak! Waarom slaap U, Here? Word tog wakker! Verstoot nie vir ewig nie! 
###### v25
Waarom verberg U u aangesig, vergeet U ons ellende en ons verdrukking? 
###### v26
Want ons siel is in die stof neergebuig; ons buik kleef aan die aarde. Staan op tot ons hulp en verlos ons om u goedertierenheid ontwil! 
