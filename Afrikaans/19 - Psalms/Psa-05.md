# Psalms 5

[[Psa-04|← Psalms 04]] | [[Psalms]] | [[Psa-06|Psalms 06 →]]
***

###### v1
Vir die musiekleier; met fluite. 'n Psalm van Dawid. 
###### v2
o HERE, luister na my woorde, let op my versugting. 
###### v3
Gee ag op die stem van my hulpgeroep, my Koning en my God, want tot U bid ek. 
###### v4
In die môre, HERE, sal U my stem hoor; in die môre sal ek dit aan U voorlê en afwag. 
###### v5
Want U is nie 'n God wat behae het in goddeloosheid nie; die kwaaddoener sal by U nie vertoef nie. 
###### v6
Die onsinniges sal voor u oë nie standhou nie; U haat al die werkers van ongeregtigheid. 
###### v7
U sal die leuensprekers laat omkom; van die man van bloed en bedrog het die HERE 'n afsku. 
###### v8
Maar ek, deur die grootheid van u goedertierenheid mag ek in u huis ingaan, my buig na u heilige tempel, in u vrees. 
###### v9
HERE, lei my in u geregtigheid om my vyande ontwil; maak u weg voor my reg. 
###### v10
Want in hulle mond is niks betroubaars nie; hulle binneste bring onheil; hulle keel is 'n oop graf; hulle maak hul tong glad. 
###### v11
Verklaar hulle skuldig, o God! Laat hulle val deur hul planne; dryf hulle weg oor die menigte van hul oortredinge, want hulle is wederstrewig teen U. 
###### v12
Maar laat húlle almal bly wees wat by U skuil; laat hulle vir ewig jubel, en beskut U hulle; en laat in U juig die wat u Naam liefhet. Want U seën die regverdige, o HERE, U omring hom met welbehae soos met 'n skild. 
