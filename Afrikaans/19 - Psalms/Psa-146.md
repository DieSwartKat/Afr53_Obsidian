# Psalms 146

[[Psa-145|← Psalms 145]] | [[Psalms]] | [[Psa-147|Psalms 147 →]]
***

###### v1
Halleluja! Loof die HERE, o my siel! 
###### v2
Ek wil die HERE prys solank as ek lewe; ek wil psalmsing tot eer van my God solank as ek nog daar is. 
###### v3
Vertrou nie op prinse, op die mensekind, by wie geen heil is nie. 
###### v4
Sy gees gaan uit, hy keer terug na sy aarde toe; op daardie dag is dit met sy planne gedaan. 
###### v5
Welgeluksalig is hy wat die God van Jakob het as sy hulp, wie se hoop is op die HERE sy God, 
###### v6
wat hemel en aarde gemaak het, die see en alles wat daarin is; wat trou bly tot in ewigheid; 
###### v7
wat aan die verdruktes reg doen, wat aan die hongeriges brood gee. Die HERE maak die gevangenes los. 
###### v8
Die HERE open die oë van die blindes; die HERE rig die wat geboë is, op; die HERE het die regverdiges lief. 
###### v9
Die HERE behoed die vreemdelinge; Hy rig wees en weduwee weer op; maar die weg van die goddelose maak Hy krom. 
###### v10
Die HERE is vir ewig Koning; jou God, o Sion, is van geslag tot geslag! Halleluja! 
