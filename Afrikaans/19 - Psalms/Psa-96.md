# Psalms 96

[[Psa-95|← Psalms 95]] | [[Psalms]] | [[Psa-97|Psalms 97 →]]
***

###### v1
Sing tot eer van die HERE 'n nuwe lied; sing voor die HERE, o ganse aarde! 
###### v2
Sing tot eer van die HERE, loof sy Naam, verkondig sy heil van dag tot dag. 
###### v3
Vertel onder die nasies sy eer, onder al die volke sy wonders. 
###### v4
Want die HERE is groot en baie lofwaardig; Hy is gedug bo al die gode. 
###### v5
Want al die gode van die volke is afgode, maar die HERE het die hemele gemaak. 
###### v6
Majesteit en heerlikheid is voor sy aangesig, sterkte en sieraad in sy heiligdom. 
###### v7
Gee aan die HERE, o geslagte van die volke, gee aan die HERE eer en sterkte. 
###### v8
Gee aan die HERE die eer van sy Naam, bring offers en kom in sy voorhowe. 
###### v9
Aanbid die HERE in heilige gewaad; beef voor sy aangesig, o ganse aarde! 
###### v10
Sê onder die volke: Die HERE is Koning! Ook staan die wêreld vas, sodat dit nie wankel nie. Hy sal die volke regverdig oordeel. 
###### v11
Laat die hemele bly wees en die aarde juig; laat die see en sy volheid bruis. 
###### v12
Laat die veld juig en al wat daarin is; dan sal al die bome van die bos jubel 
###### v13
voor die aangesig van die HERE; want Hy kom, want Hy kom om die aarde te oordeel; Hy sal die wêreld oordeel in geregtigheid en die volke in sy trou. 
