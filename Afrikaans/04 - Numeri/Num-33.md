# Numeri 33

[[Num-32|← Numeri 32]] | [[Numeri]] | [[Num-34|Numeri 34 →]]
***

###### v1
Dit is die trekke van die kinders van Israel wat uit Egipteland uitgetrek het volgens hulle leërafdelings, onder leiding van Moses en Aäron. 
###### v2
Volgens die bevel van die HERE het Moses die plekke opgeskrywe vanwaar hulle van plek tot plek verder getrek het; en dit is hulle plekke vanwaar hulle al verder getrek het. 
###### v3
Hulle het van Raämses af opgebreek in die eerste maand, op die vyftiende dag van die eerste maand; op die dag ná die pasga het die kinders van Israel deur 'n hoë hand voor die oë van al die Egiptenaars uitgetrek, 
###### v4
terwyl die Egiptenaars besig was om dié te begrawe wat die HERE onder hulle verslaan het, al die eersgeborenes; ook het die HERE aan hulle gode strafgerigte voltrek. 
###### v5
Toe die kinders van Israel van Raämses af opgebreek het, het hulle laer opgeslaan in Sukkot. 
###### v6
En hulle het van Sukkot af opgebreek en laer opgeslaan in Etam wat aan die kant van die woestyn lê. 
###### v7
En hulle het van Etam af opgebreek en weggedraai na Pi-Hágirot wat oos van Baäl-Sefon lê; en hulle het laer opgeslaan voor Migdol. 
###### v8
En hulle het van Pi-Hágirot af opgebreek en dwarsdeur die see gegaan na die woestyn toe; en hulle het drie dagreise ver die woestyn van Etam ingetrek en laer opgeslaan in Mara. 
###### v9
En hulle het van Mara af opgebreek en by Elim gekom; en in Elim was twaalf waterfonteine en sewentig palmbome, en hulle het daar laer opgeslaan. 
###### v10
En hulle het van Elim af opgebreek en laer opgeslaan by die Skelfsee. 
###### v11
En hulle het van die Skelfsee af opgebreek en laer opgeslaan in die woestyn Sin. 
###### v12
En hulle het uit die woestyn Sin opgebreek en laer opgeslaan in Dofka. 
###### v13
En hulle het van Dofka af opgebreek en laer opgeslaan in Alus. 
###### v14
En hulle het van Alus af opgebreek en laer opgeslaan in Ráfidim; maar daar was geen water vir die volk om te drink nie. 
###### v15
En hulle het van Ráfidim af opgebreek en laer opgeslaan in die woestyn Sinai. 
###### v16
En hulle het uit die woestyn Sinai opgebreek en laer opgeslaan in Kibrot-Hattáäwa. 
###### v17
En hulle het van Kibrot-Hattáäwa af opgebreek en laer opgeslaan in Háserot. 
###### v18
En hulle het van Háserot af opgebreek en laer opgeslaan in Ritma. 
###### v19
En hulle het van Ritma af opgebreek en laer opgeslaan in Rimmon-Peres. 
###### v20
En hulle het van Rimmon-Peres af opgebreek en laer opgeslaan in Libna. 
###### v21
En hulle het van Libna af opgebreek en laer opgeslaan in Rissa. 
###### v22
En hulle het van Rissa af opgebreek en laer opgeslaan in Keheláta. 
###### v23
En hulle het van Keheláta af opgebreek en laer opgeslaan by die berg Sefer. 
###### v24
En hulle het van die berg Sefer af opgebreek en laer opgeslaan in Hárada. 
###### v25
En hulle het van Hárada af opgebreek en laer opgeslaan in Mákhelot. 
###### v26
En hulle het van Mákhelot af opgebreek en laer opgeslaan in Tahat. 
###### v27
En hulle het van Tahat af opgebreek en laer opgeslaan in Terag. 
###### v28
En hulle het van Terag af opgebreek en laer opgeslaan in Mitka. 
###### v29
En hulle het van Mitka af opgebreek en laer opgeslaan in Hasmóna. 
###### v30
En hulle het van Hasmóna af opgebreek en laer opgeslaan in Móserot. 
###### v31
En hulle het van Móserot af opgebreek en laer opgeslaan in Béne-Jáäkan. 
###### v32
En hulle het van Béne-Jáäkan af opgebreek en laer opgeslaan in Hor-Hággidgad. 
###### v33
En hulle het van Hor-Hággidgad af opgebreek en laer opgeslaan in Jotbáta. 
###### v34
En hulle het van Jotbáta af opgebreek en laer opgeslaan in Abróna. 
###### v35
En hulle het van Abróna af opgebreek en laer opgeslaan in Éseon-Geber. 
###### v36
En hulle het van Éseon-Geber af opgebreek en laer opgeslaan in die woestyn Sin, dit is Kades. 
###### v37
En hulle het van Kades af opgebreek en laer opgeslaan by die berg Hor, aan die kant van die land Edom. 
###### v38
Toe het die priester Aäron volgens die bevel van die HERE op die berg Hor geklim en daar gesterwe, in die veertigste jaar ná die uittog van die kinders van Israel uit Egipteland, in die vyfde maand, op die eerste van die maand. 
###### v39
En Aäron was honderd drie en twintig jaar oud toe hy op die berg Hor gesterf het. 
###### v40
En die Kanaäniet, die koning van Arad, wat in die Suidland in die land Kanaän gewoon het, het gehoor dat die kinders van Israel aankom. 
###### v41
En hulle het van die berg Hor af opgebreek en laer opgeslaan in Sálmona. 
###### v42
En hulle het van Sálmona af opgebreek en laer opgeslaan in Punon. 
###### v43
En hulle het van Punon af opgebreek en laer opgeslaan in Obot. 
###### v44
En hulle het van Obot af opgebreek en laer opgeslaan in Ijje-Haäbárim, by die grens van Moab. 
###### v45
En hulle het van Ijjim af opgebreek en laer opgeslaan in Dibon-Gad. 
###### v46
En hulle het van Dibon-Gad af opgebreek en laer opgeslaan in Almon-Diblataim. 
###### v47
En hulle het van Almon-Diblataim af opgebreek en laer opgeslaan in die gebergte Abárim, voor Nebo. 
###### v48
En hulle het van die gebergte Abárim af opgebreek en laer opgeslaan in die vlaktes van Moab, by die Jordaan van Jérigo. 
###### v49
En hulle het laer opgeslaan by die Jordaan van Bet-Hajésimot af tot by Abel-Hassittim, in die vlaktes van Moab. 
###### v50
En die HERE het met Moses gespreek in die vlaktes van Moab, by die Jordaan van Jérigo, en gesê: 
###### v51
Spreek met die kinders van Israel en sê vir hulle: As julle deur die Jordaan in die land Kanaän intrek, 
###### v52
moet julle al die bewoners van die land voor julle uit verdrywe en hulle beeldhouwerk verniel; ook moet julle al hulle gegote beelde verniel en al hulle hoogtes verwoes. 
###### v53
En julle moet die land in besit neem en daarin woon; want Ek het die land aan julle gegee om dit te besit. 
###### v54
En julle moet die land deur die lot as erfdeel verwerwe, volgens julle geslagte; vir die wat baie is, moet julle hulle erfdeel groot maak, en vir die wat min is, moet jy hulle erfdeel klein maak. Waar die lot vir iemand val, moet dit sy deel wees; volgens julle vaderlike stamme moet julle dit as erfdeel verwerwe. 
###### v55
Maar as julle die bewoners van die land nie voor julle uit verdrywe nie, sal die wat julle van hulle laat oorbly, soos dorings in julle oë wees en soos angels in julle sye, en hulle sal julle beveg in die land waar julle in woon. 
###### v56
En soos Ek gedink het om aan hulle te doen, sal Ek aan julle doen. 
