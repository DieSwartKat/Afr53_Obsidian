# Hosea 6

[[Hos-05|← Hosea 05]] | [[Hosea]] | [[Hos-07|Hosea 07 →]]
***

###### v1
Kom en laat ons terugkeer tot die HERE; want Hy het verskeur en sal ons genees, Hy het geslaan en sal ons verbind. 
###### v2
Hy sal ons ná twee dae lewend maak, op die derde dag ons laat opstaan, sodat ons voor sy aangesig kan lewe. 
###### v3
En laat ons ken — laat ons dit najaag om die HERE te ken; sy opgang is so seker soos die dagbreek, en Hy sal tot ons kom soos die reën, soos die laat reëns wat die aarde besproei. 
###### v4
Wat sal Ek met jou doen, o Efraim; wat sal Ek met jou doen, o Juda? aangesien julle liefde is soos 'n môrewolk en soos 'n dou wat vroeg weer verdwyn. 
###### v5
Daarom het Ek hulle neergekap deur die profete, hulle gedood deur die woorde van my mond, en die oordele oor jou kom te voorskyn soos 'n ligstraal. 
###### v6
Want Ek het 'n behae in liefde en nie in offerande nie, en in kennis van God meer as in brandoffers. 
###### v7
Maar hulle het soos Adam die verbond oortree, daar het hulle troueloos teen My gehandel. 
###### v8
Gílead is 'n stad van kwaaddoeners, vol bloedspore. 
###### v9
En soos 'n rower op die loer lê, loer 'n priesterbende; hulle pleeg moord op die pad na Sigem, ja, hulle het skandelike dade gedoen. 
###### v10
In die huis van Israel het Ek 'n afskuwelike ding gesien: Efraim het daar tot hoerery verval, Israel is verontreinig. 
###### v11
Ook vir jou, o Juda, is daar 'n oes beskik as Ek die lot van my volk verander. 
