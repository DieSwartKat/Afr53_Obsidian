# Romeine 8

[[Rom-07|← Romeine 07]] | [[Romeine]] | [[Rom-09|Romeine 09 →]]
***

###### v1
Daar is dan nou geen veroordeling vir die wat in Christus Jesus is nie, vir die wat nie na die vlees wandel nie, maar na die Gees. 
###### v2
Want die wet van die Gees van die lewe in Christus Jesus het my vrygemaak van die wet van die sonde en die dood. 
###### v3
Want God het wat vir die wet onmoontlik was, omdat dit kragteloos was deur die vlees deur sy eie Seun in die gelykheid van die sondige vlees te stuur, en dit ter wille van die sonde, die sonde veroordeel in die vlees, 
###### v4
sodat die reg van die wet vervul kon word in ons wat nie na die vlees wandel nie, maar na die Gees. 
###### v5
Want die wat vleeslik is, bedink vleeslike dinge, maar die wat geestelik is, geestelike dinge. 
###### v6
Want wat die vlees bedink, is die dood, maar wat die Gees bedink, is lewe en vrede, 
###### v7
omdat wat die vlees bedink, vyandskap teen God is; want dit onderwerp hom nie aan die wet van God nie, want dit kan ook nie. 
###### v8
En die wat in die vlees is, kan God nie behaag nie; 
###### v9
julle is egter nie in die vlees nie, maar in die Gees, as naamlik die Gees van God in julle woon. Maar as iemand die Gees van Christus nie het nie, dié behoort nie aan Hom nie. 
###### v10
Maar as Christus in julle is, dan is die liggaam dood vanweë die sonde, maar die gees is lewe vanweë die geregtigheid. 
###### v11
En as die Gees van Hom wat Jesus uit die dode opgewek het, in julle woon, dan sal Hy wat Christus uit die dode opgewek het, ook julle sterflike liggame lewend maak deur sy Gees wat in julle woon. 
###### v12
Daarom dan, broeders, is ons skuldenaars, nie aan die vlees om na die vlees te lewe nie; 
###### v13
want as julle na die vlees lewe, sal julle sterwe, maar as julle deur die Gees die werke van die liggaam doodmaak, sal julle lewe. 
###### v14
Want almal wat deur die Gees van God gelei word, dié is kinders van God. 
###### v15
Want julle het nie ontvang 'n gees van slawerny om weer te vrees nie, maar julle het ontvang die Gees van aanneming tot kinders, deur wie ons roep: Abba, Vader! 
###### v16
Die Gees self getuig saam met ons gees dat ons kinders van God is; 
###### v17
en as ons kinders is, dan ook erfgename, erfgename van God en mede erfgename van Christus, as ons naamlik saam met Hom ly, sodat ons ook saam met Hom verheerlik kan word. 
###### v18
Want ek reken dat die lyding van die teenwoordige tyd nie opweeg teen die heerlikheid wat aan ons geopenbaar sal word nie. 
###### v19
Want die skepping wag met reikhalsende verlange op die openbaarmaking van die kinders van God. 
###### v20
Want die skepping is aan die nietigheid onderworpe nie gewillig nie, maar ter wille van hom wat dit onderwerp het 
###### v21
in die hoop dat ook die skepping self vrygemaak sal word van die slawerny van die verganklikheid tot die vryheid van die heerlikheid van die kinders van God. 
###### v22
Want ons weet dat die hele skepping tesame sug en tesame in barensnood is tot nou toe. 
###### v23
En nie alleen dit nie, maar ons self ook wat die eerstelinge van die Gees het, ons sug ook in onsself in afwagting van die aanneming tot kinders, naamlik die verlossing van ons liggaam. 
###### v24
Want ons is gered in hoop; maar die hoop wat gesien word, is geen hoop nie; want wat iemand sien, waarom hoop hy dit nog? 
###### v25
Maar as ons hoop wat ons nie sien nie, dan wag ons daarop met volharding. 
###### v26
En net so kom ook die Gees ons swakhede te hulp, want ons weet nie reg wat ons moet bid nie, maar die Gees self tree vir ons in met onuitspreeklike sugtinge. 
###### v27
En Hy wat die harte deursoek, weet wat die bedoeling van die Gees is, omdat Hy ooreenkomstig die wil van God vir die heiliges intree. 
###### v28
En ons weet dat vir hulle wat God liefhet, alles ten goede meewerk, vir hulle wat na sy voorneme geroep is. 
###### v29
Want die wat Hy vantevore geken het, dié het Hy ook vantevore verordineer om gelykvormig te wees aan die beeld van sy Seun, sodat Hy die eersgeborene kan wees onder baie broeders; 
###### v30
en die wat Hy vantevore verordineer het, dié het Hy ook geroep; en die wat Hy geroep het, dié het Hy ook geregverdig; en die wat Hy geregverdig het, dié het Hy ook verheerlik. 
###### v31
Wat sal ons dan van hierdie dinge sê? As God vír ons is, wie kan teen ons wees? 
###### v32
Hy wat selfs sy eie Seun nie gespaar het nie, maar Hom vir ons almal oorgegee het, hoe sal Hy nie saam met Hom ons ook alles genadiglik skenk nie? 
###### v33
Wie sal beskuldiging inbring teen die uitverkorenes van God? God is dit wat regverdig maak. 
###### v34
Wie is dit wat veroordeel? Christus is dit wat gesterf het, ja, meer nog, wat ook opgewek is, wat ook aan die regterhand van God is, wat ook vir ons intree. 
###### v35
Wie sal ons skei van die liefde van Christus verdrukking of benoudheid of vervolging of honger of naaktheid of gevaar of swaard? 
###### v36
Soos geskrywe is: Om U ontwil word ons die hele dag gedood, ons is gereken as slagskape. 
###### v37
Maar in al hierdie dinge is ons meer as oorwinnaars deur Hom wat ons liefgehad het. 
###### v38
Want ek is versekerd dat geen dood of lewe of engele of owerhede of magte of teenwoordige of toekomende dinge 
###### v39
of hoogte of diepte of enige ander skepsel ons sal kan skei van die liefde van God wat daar in Christus Jesus, onse Here, is nie. 
