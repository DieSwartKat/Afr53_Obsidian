# Romeine 3

[[Rom-02|← Romeine 02]] | [[Romeine]] | [[Rom-04|Romeine 04 →]]
***

###### v1
Wat is dan die voordeel van die Jood? Of wat is die nut van die besnydenis? 
###### v2
Groot, in alle opsigte: ten eerste tog seker dat aan hulle die woorde van God toevertrou is. 
###### v3
Want wat maak dit as sommige ontrou geword het? Sal hulle ontrou miskien die getrouheid van God vernietig? 
###### v4
Nee, stellig nie! Maar God moet waaragtig wees en elke mens leuenagtig, soos geskrywe is: Sodat U geregverdig kan word in u woorde en oorwin as U gerig hou. 
###### v5
Maar as ons ongeregtigheid die geregtigheid van God bewys, wat sal ons sê? Is God wat die toorn oor ons bring, dan nie onregverdig nie? Ek spreek menslikerwys. 
###### v6
Nee, stellig nie! Want hoe sal God anders die wêreld oordeel? 
###### v7
Maar as die waarheid van God deur my leuen oorvloediger geword het tot sy heerlikheid, waarom word ek dan nog as sondaar geoordeel? 
###### v8
En moet ons nie liewer sê nie, soos ons belaster word en soos sommige beweer dat ons sê: Laat ons kwaad doen, sodat die goeie daaruit kan voortkom? Hulle veroordeling is regverdig. 
###### v9
Wat dan? Het ons enige voorrang? Hoegenaamd nie! Want ons het tevore al Jode sowel as Grieke beskuldig dat hulle almal onder die sonde is, 
###### v10
soos geskrywe is: Daar is niemand regverdig nie, selfs nie een nie. 
###### v11
Daar is niemand wat verstandig is nie, daar is niemand wat God soek nie. 
###### v12
Hulle het almal afgewyk, saam het hulle ontaard. Daar is niemand wat goed doen nie, daar is selfs nie een nie. 
###### v13
Hulle keel is 'n oop graf, met hul tonge pleeg hulle bedrog, die gif van adders is onder hulle lippe. 
###### v14
Hulle mond is vol vervloeking en bitterheid. 
###### v15
Haastig is hulle voete om bloed te vergiet. 
###### v16
Verwoesting en ellende is in hulle paaie, 
###### v17
en die weg van vrede ken hulle nie. 
###### v18
Daar is geen vrees van God voor hulle oë nie. 
###### v19
Nou weet ons dat alles wat die wet sê, hy dit sê vir die wat onder die wet is, sodat elke mond gestop en die hele wêreld voor God doemwaardig kan wees; 
###### v20
aangesien uit die werke van die wet geen vlees voor Hom geregverdig sal word nie, want deur die wet is die kennis van sonde. 
###### v21
Maar nou is die geregtigheid van God geopenbaar sonder die wet, terwyl die wet en die profete daarvan getuig, 
###### v22
die geregtigheid naamlik van God deur die geloof in Jesus Christus vir almal en oor almal wat glo, want daar is geen onderskeid nie; 
###### v23
want almal het gesondig en dit ontbreek hulle aan die heerlikheid van God, 
###### v24
en hulle word deur sy genade sonder verdienste geregverdig deur die verlossing wat in Christus Jesus is. 
###### v25
Hom het God voorgestel in sy bloed as 'n versoening deur die geloof, om sy geregtigheid te bewys deurdat Hy die sondes ongestraf laat bly het wat tevore gedoen is onder die verdraagsaamheid van God 
###### v26
om sy geregtigheid te toon in die teenwoordige tyd, sodat Hy self regverdig kan wees en regverdig maak wie uit die geloof in Jesus is. 
###### v27
Waar is dan die roem? Dit is uitgesluit. Deur watter wet? Van die werke? Nee, maar deur die wet van die geloof. 
###### v28
Ons neem dus aan dat die mens geregverdig word deur die geloof sonder die werke van die wet. 
###### v29
Of behoort God net aan die Jode, en nie ook aan die heidene nie? Ja, ook aan die heidene, 
###### v30
aangesien dit inderdaad een God is wat die besnedenes sal regverdig uit die geloof en die onbesnedenes deur die geloof. 
###### v31
Maak ons dan die wet tot niet deur die geloof? Nee, stellig nie! Inteendeel, ons bevestig die wet. 
