# Genesis 21

[[Gen-20|← Genesis 20]] | [[Genesis]] | [[Gen-22|Genesis 22 →]]
***

###### v1
En die HERE het Sara besoek soos Hy beloof het; en die HERE het aan Sara gedoen soos Hy gespreek het: 
###### v2
Sara het bevrug geword en vir Abraham in sy ouderdom 'n seun gebaar op die bepaalde tyd wat God genoem het. 
###### v3
En Abraham het sy seun wat vir hom gebore is, wat Sara vir hom gebaar het, Isak genoem. 
###### v4
En Abraham het sy seun Isak besny toe hy agt dae oud was, soos God hom beveel het. 
###### v5
En Abraham was honderd jaar oud toe sy seun Isak vir hom gebore is. 
###### v6
En Sara het gesê: 'n Gelag het God my berei: elkeen wat dit hoor, sal oor my lag. 
###### v7
Verder sê sy: Wie kon ooit aan Abraham voorspel het: Sara soog kinders? Want ek het 'n seun gebaar in sy ouderdom. 
###### v8
En die kind het opgegroei en is gespeen. En Abraham het 'n groot maaltyd berei op die dag toe Isak gespeen is. 
###### v9
Toe sien Sara hoe die seun van Hagar, die Egiptiese slavin, wat sy vir Abraham gebaar het, spot; 
###### v10
en sy sê aan Abraham: Jaag hierdie slavin en haar seun weg, want die seun van hierdie slavin mag nie saam met my seun Isak erwe nie. 
###### v11
En die woord was baie verkeerd in die oë van Abraham vanweë sy seun. 
###### v12
Maar God het aan Abraham gesê: Laat dit nie verkeerd wees in jou oë ter wille van die seun en van jou slavin nie. Luister na Sara in alles wat sy van jou verlang, want deur Isak sal daar vir jou 'n nageslag genoem word. 
###### v13
Maar Ek sal ook die seun van die slavin tot 'n nasie maak, omdat hy jou kind is. 
###### v14
Toe is Abraham die môre vroeg op, en hy het brood en 'n sak met water geneem en dit aan Hagar gegee deur dit op haar skouer te sit, en ook die kind, en haar weggestuur. Sy het toe weggegaan en rondgedwaal in die woestyn van Berséba. 
###### v15
En toe die water in die sak op was, het sy die kind onder een van die bosse neergewerp 
###### v16
en geloop en op 'n afstand gaan sit so ver as 'n boog kan skiet; want sy het gesê: Ek wil die dood van die kind nie aansien nie. En sy het op 'n afstand gaan sit en haar stem verhef en geween. 
###### v17
Toe hoor God die stem van die seun, en die Engel van God het na Hagar geroep uit die hemel en haar gevra: Wat is dit met jou, Hagar? Wees nie bevrees nie, want God het na die stem van die seun geluister op die plek waar hy is. 
###### v18
Staan op, tel die seun op en hou hom vas met jou hand, want Ek sal hom 'n groot nasie maak. 
###### v19
Daarop het God haar oë geopen, en sy sien 'n put! En sy het geloop en die sak vol water gemaak en die seun laat drink. 
###### v20
En God was met die seun; en hy het opgegroei en in die woestyn gewoon en 'n boogskutter geword: 
###### v21
hy het in die woestyn Paran gewoon; en sy moeder het vir hom 'n vrou uit Egipteland geneem. 
###### v22
In dié tyd het Abiméleg en Pigol, sy leërowerste, met Abraham gespreek en gesê: God is met jou in alles wat jy doen. 
###### v23
Sweer dan nou vir my hier by God dat jy met my en my kroos en my nageslag nie vals sal handel nie; dieselfde guns wat ek jou bewys het, moet jy aan my bewys en aan die land waarin jy as vreemdeling vertoef. 
###### v24
En Abraham antwoord: Ek sweer. 
###### v25
Maar Abraham het Abiméleg aangespreek oor 'n put wat die dienaars van Abiméleg met geweld geneem het. 
###### v26
Daarop antwoord Abiméleg: Ek weet nie wie dit gedoen het nie, en jy het my dit ook nie meegedeel nie, en ek het daar ook niks van gehoor nie as net vandag. 
###### v27
Toe neem Abraham kleinvee en beeste en gee dit aan Abiméleg; en hulle twee het 'n verbond gesluit; 
###### v28
Abraham het naamlik die sewe ooilammers van die kleinvee eenkant uitgekeer. 
###### v29
Toe sê Abiméleg vir Abraham: Wat beteken hierdie sewe ooilammers wat jy uitgekeer het? 
###### v30
En hy antwoord: Die sewe ooilammers moet jy uit my hand aanneem, sodat dit vir my 'n getuienis kan wees dat ek hierdie put gegrawe het. 
###### v31
Daarom noem hulle dié plek Berséba, omdat hulle twee daar gesweer het. 
###### v32
So het hulle dan 'n verbond gesluit in Berséba. Daarna het Abiméleg en Pigol, sy leërowerste, klaargemaak en na die land van die Filistyne teruggegaan. 
###### v33
En hy het 'n tamarisk in Berséba geplant en daar die Naam van die HERE, die ewige God, aangeroep. 
###### v34
En Abraham het baie dae as vreemdeling in die land van die Filistyne vertoef. 
