# Genesis 30

[[Gen-29|← Genesis 29]] | [[Genesis]] | [[Gen-31|Genesis 31 →]]
***

###### v1
En toe Ragel sien dat sy vir Jakob geen kinders baar nie, het Ragel jaloers geword op haar suster en aan Jakob gesê: Gee vir my kinders of anders sterf ek. 
###### v2
Toe het Jakob kwaad geword vir Ragel en gevra: Is ek dan in die plek van God wat die vrug van die skoot aan jou onthou het? 
###### v3
En sy antwoord: Daar is my slavin Bilha; gaan by haar in, dat sy op my knieë kan baar en ek ook uit haar gebou kan word. 
###### v4
Daarop het sy aan hom haar slavin Bilha as vrou gegee, en Jakob het by haar ingegaan. 
###### v5
En Bilha het swanger geword en vir Jakob 'n seun gebaar. 
###### v6
Toe sê Ragel: God het aan my reg verskaf en my ook verhoor en my 'n seun gegee. Daarom het sy hom Dan genoem. 
###### v7
En Bilha, die slavin van Ragel, het weer bevrug geword en vir Jakob 'n tweede seun gebaar. 
###### v8
Toe sê Ragel: Ek het bomenslike worstelinge met my suster geworstel en ook oorwin. En sy het hom Náftali genoem. 
###### v9
En toe Lea sien dat sy opgehou het met baar, neem sy haar slavin Silpa en gee haar aan Jakob as vrou. 
###### v10
En Silpa, die slavin van Lea, het vir Jakob 'n seun gebaar. 
###### v11
Toe sê Lea: Gelukkig! En sy het hom Gad genoem. 
###### v12
Daarna het Silpa, die slavin van Lea, vir Jakob 'n tweede seun gebaar. 
###### v13
Toe sê Lea: Ek, gelukkige! want die dogters sal my gelukkig prys. En sy het hom Aser genoem. 
###### v14
En Ruben het in die dae van die koringoes gegaan en in die veld liefdesappels gevind en dié na sy moeder Lea gebring. Toe sê Ragel vir Lea: Gee my tog van jou seun se liefdesappels. 
###### v15
Maar sy antwoord haar: Is dit nie genoeg dat jy my man geneem het nie, dat jy ook my seun se liefdesappels wil neem? En Ragel sê: Daarom mag hy vir jou seun se liefdesappels vannag by jou slaap. 
###### v16
Toe Jakob dan die aand uit die veld kom, gaan Lea hom tegemoet met die woorde: Jy moet na my kom, want ek het jou eerlik gehuur vir my seun se liefdesappels. En hy het dié nag by haar geslaap. 
###### v17
En God het Lea verhoor: sy het bevrug geword en vir Jakob 'n vyfde seun gebaar. 
###### v18
Toe sê Lea: God het my loon gegee, omdat ek my slavin aan my man gegee het. En sy het hom Issaskar genoem. 
###### v19
En Lea het weer bevrug geword en vir Jakob 'n sesde seun gebaar. 
###### v20
Toe sê Lea: God het my 'n mooi geskenk gegee; nou sal my man eindelik by my woon, want ek het vir hom ses seuns gebaar. En sy het hom Sébulon genoem. 
###### v21
En daarna het sy 'n dogter gebaar en haar Dina genoem. 
###### v22
En God het aan Ragel gedink, en God het haar verhoor en haar skoot geopen: 
###### v23
sy het bevrug geword en 'n seun gebaar. Toe sê sy: God het my smaad weggeneem. 
###### v24
En sy het hom Josef genoem en gesê: Mag die HERE vir my 'n ander seun daar byvoeg! 
###### v25
En nadat Ragel Josef gebaar het, sê Jakob vir Laban: Laat my trek, dat ek na my woonplek en my land kan gaan. 
###### v26
Gee my vroue en my kinders waarvoor ek u gedien het, dat ek kan gaan; want u weet self hoe ek u gedien het. 
###### v27
Daarop antwoord Laban hom: As ek nou guns in jou oë gevind het — ek het waargeneem dat die HERE my om jou ontwil geseën het. 
###### v28
Verder sê hy: Bepaal vir my jou loon, en ek sal dit gee. 
###### v29
Toe antwoord hy hom: U weet self hoe ek u gedien het en wat u vee by my geword het. 
###### v30
Want min was dit wat u vóór my koms gehad het, en dit het sterk vermeerder; en die HERE het u geseën op my voetspoor. Wanneer sal ek dan nou ook vir my huis werk? 
###### v31
En hy vra: Wat moet ek jou gee? Toe antwoord Jakob: U hoef my niks te gee nie. As u hierdie ding vir my wil doen, wil ek weer u kleinvee oppas, ja, versorg — 
###### v32
ek sal vandag deur al u kleinvee deurgaan en daaruit al die gestippelde en bont vee uitkeer; al die vee onder die skaaplammers wat swart is, en die bontes en gestippeldes onder die bokke, dit moet my loon wees. 
###### v33
En my regverdigheid sal later vir my getuig: as u kom om my loon na te gaan, sal alles wat nie gestippel of bont is onder die bokke, en wat nie swart is onder die skaaplammers nie, gesteelde goed by my wees. 
###### v34
Toe antwoord Laban: Goed, laat dit wees volgens jou woord! 
###### v35
En hy het dieselfde dag uitgekeer die gestreepte en bont bokke en al die gestippelde en bont bokooie, almal wat wit aan hulle gehad het, en almal wat swart was onder die skaaplammers, en dié aan sy seuns afgegee. 
###### v36
En hy het 'n afstand van drie dae bepaal tussen hom en Jakob; en Jakob het die orige kleinvee van Laban opgepas. 
###### v37
Toe neem Jakob vir hom groen latte van populier—, amandel— en plataanhout, en hy skil daarin wit strepe, sodat die wit van die latte uitkom; 
###### v38
en hy sit die latte wat hy geskil het, vlak voor die vee in die trogge, in die drinkbakke waar die vee kom drink het; en hulle het verhit geword as hulle kom drink. 
###### v39
En die vee het verhit geword by die latte, en die vee het gelam gestreeptes, gestippeldes en bontes. 
###### v40
Toe skei Jakob die lammers, en hy draai die koppe van die vee na die gestreeptes en almal wat swart was onder Laban se vee. En hy het vir hom afsonderlike troppe gemaak en dié nie onder Laban se vee gesit nie. 
###### v41
En elke keer as die sterkste diere verhit word, sit Jakob die latte voor die oë van die vee in die trogge, sodat hulle verhit sou word by die latte. 
###### v42
Maar as die vee swakkerig was, het hy dit nie ingesit nie; so was dan die swakkes vir Laban en die sterkes vir Jakob. 
###### v43
En die man het buitengewoon uitgebrei en baie kleinvee en slavinne en slawe en kamele en esels gehad. 
